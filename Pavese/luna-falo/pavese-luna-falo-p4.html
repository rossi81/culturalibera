<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1 plus MathML 2.0//EN" "http://www.w3.org/Math/DTD/mathml2/xhtml-math11-f.dtd">
<html xmlns="http://www.w3.org/1999/xhtml" lang="en-US">
  <!--This file was converted to xhtml by LibreOffice - see https://cgit.freedesktop.org/libreoffice/core/tree/filter/source/xslt for the code.--><head
    profile="http://dublincore.org/documents/dcmi-terms/">
    <meta http-equiv="Content-Type" content="text/html; charset=UTF-8" />
    <title xml:lang="en-US">Cesare Pavese - La Luna e i falò (Parte 4)</title>
    <meta name="DCTERMS.title" content="" xml:lang="en-US" />
    <meta name="DCTERMS.language" content="en-US"
      scheme="DCTERMS.RFC4646" />
    <meta name="DCTERMS.source"
      content="http://xml.openoffice.org/odf2xhtml" />
    <meta name="DCTERMS.creator" content="Manuel Rossi" />
    <meta name="DCTERMS.issued" content="2022-11-20T19:32:10.407000000"
      scheme="DCTERMS.W3CDTF" />
    <meta name="DCTERMS.contributor" content="Manuel Rossi" />
    <meta name="DCTERMS.modified"
      content="2022-11-20T19:41:34.093000000" scheme="DCTERMS.W3CDTF" />
    <meta name="xsl:vendor" content="libxslt" />
    <link rel="schema.DC" href="http://purl.org/dc/elements/1.1/"
      hreflang="en" />
    <link rel="schema.DCTERMS" href="http://purl.org/dc/terms/"
      hreflang="en" />
    <link rel="schema.DCTYPE" href="http://purl.org/dc/dcmitype/"
      hreflang="en" />
    <link rel="schema.DCAM" href="http://purl.org/dc/dcam/"
      hreflang="en" />
    <style>
    table { border-collapse:collapse; border-spacing:0; empty-cells:show }
    td, th { vertical-align:top; font-size:12pt;}
    h1, h2, h3, h4, h5, h6 { clear:both;}
    ol, ul { margin:0; padding:0;}
    li { list-style: none; margin:0; padding:0;}
    span.footnodeNumber { padding-right:1em; }
    span.annotation_style_by_filter { font-size:95%; font-family:Arial; background-color:#fff000;  margin:0; border:0; padding:0;  }
    span.heading_numbering { margin-right: 0.8rem; }* { margin:0;}
    .P1 { font-size:24pt; font-weight:bold; margin-bottom:0.212cm; margin-top:0.423cm; font-family:'Liberation Sans'; writing-mode:horizontal-tb; direction:ltr;}
    .P2 { font-size:18pt; font-family:'Open Sans'; writing-mode:horizontal-tb; direction:ltr;}
    .P3 { font-size:18pt; font-family:'Open Sans'; writing-mode:horizontal-tb; direction:ltr;font-weight:bold; }
    /* ODF styles with no properties representable as CSS:
     { } */
</style>
    <meta name="author" content="Cesare Pavese" />
    <meta name="description" content="a cura di Manuel Rossi" />
  </head>
  <body dir="ltr" style="max-width:21.001cm;margin-top:2cm;
    margin-bottom:2cm; margin-left:2cm; margin-right:2cm; ">
    <p class="P3">Cesare Pavese – La Luna e i falò (Parte 4)</p>
    <p class="P2"> </p>
    <p class="P2">* * * </p>
    <p class="P2"> </p>
    <h1 class="P1"><a id="a__XIII_"><span></span></a>XIII.</h1>
    <p class="P2"> </p>
    <p class="P2">Si riparlò di questa storia, in paese. Quel parroco
      era in gamba. Batté il ferro l’indomani dicendo una messa per i
      poveri morti, per i vivi ch’erano ancora in pericolo, per quelli
      che dovevano nascere. Raccomandò di non iscriversi ai partiti
      sovversivi, di non leggere la stampa anticristiana e oscena, di
      non andare a Canelli se non per affari, di non fermarsi
      all’osteria, e alle ragazze di allungarsi i vestiti. A sentire i
      discorsi che facevano adesso donnette e negozianti in paese, il
      sangue era corso per quelle colline come il mosto sotto i torchi.
      Tutti eran stati derubati e incendiati, tutte le donne
      ingravidate. Fin che l’ex podestà disse chiaro, sui tavolini
      dell’Angelo, che ai tempi di prima queste cose non succedevano.
      Allora saltò su il camionista – uno di Calosso, grinta dura – che
      gli chiese dov’era finito, ai tempi di prima, quello zolfo del
      Consorzio.</p>
    <p class="P2">Tornai da Nuto e lo trovai che misurava degli assi,
      sempre imbronciato. La moglie in casa dava il latte al bambino.
      Gli gridò dalla finestra ch’era scemo a pigliarsela, che nessuno
      aveva mai guadagnato niente con la politica. Io per tutto lo
      stradone, dal paese al Salto, avevo rimuginato queste cose ma non
      sapevo come dirgli la mia. Adesso Nuto mi guardò, sbatté la riga e
      mi chiese brusco se non ne avevo abbastanza, che cosa ci trovavo
      in questi paesacci.</p>
    <p class="P2">— Dovevate farla allora, – gli dissi, – non è da furbi
      cimentare le vespe.</p>
    <p class="P2">Allora lui gridò dentro la finestra: — Comina, vado
      via —. Raccolse la giacca e mi disse: — Vuoi bere? — Mentre
      aspettavo raccomandò qualcosa ai garzoni sotto la tettoia; poi si
      volta e mi fa: — Sono stufo. Andiamocene fuori dai piedi.</p>
    <p class="P2">Ci arrampicammo per il Salto. Da principio non si
      parlava, o si diceva solamente: «L’uva quest’anno è bella».
      Passammo tra la riva e la vigna di Nuto. Lasciammo la stradetta e
      prendemmo il sentiero – ripido che bisognava mettere i piedi di
      costa. Alla svolta di un filare incocciammo il Berta, il vecchio
      Berta che non usciva piú dai beni. Mi soffermai per dir qualcosa,
      per farmi conoscere – mai piú avrei creduto di ritrovarlo ancora
      vivo e cosí sdentato – ma Nuto tirò dritto; disse soltanto: —
      Salutiamo —. Il Berta non mi conobbe di certo.</p>
    <p class="P2">Fin qui ero salito un tempo, dove finiva il cortile
      della casa dello Spirita. Ci venivamo in novembre a rubargli le
      nespole. Cominciai a guardarmi sotto i piedi – le vigne asciutte e
      gli strapiombi, il tetto rosso del Salto, il Belbo e i boschi.
      Anche Nuto adesso rallentava, e andavamo testardi, sostenuti.</p>
    <p class="P2">— Il brutto, – disse Nuto, – è che siamo degli
      ignoranti. Il paese è tutto in mano a quel prete.</p>
    <p class="P2">— Vuoi dire? Perché non gli rispondi?</p>
    <p class="P2">— Vuoi rispondere in chiesa? Quest’è un paese che un
      discorso lo puoi soltanto fare in chiesa. Se no, non ti credono...
      La stampa oscena e anticristiana, lui dice. Se non leggono neanche
      l’almanacco.</p>
    <p class="P2">— Bisogna uscire dal paese, – gli dissi. – Sentire le
      altre campane, prender aria. A Canelli è diverso. Hai sentito che
      l’ha detto anche lui che Canelli è l’inferno.</p>
    <p class="P2">— Bastasse.</p>
    <p class="P2">— Si comincia. Canelli è la strada del mondo. Dopo
      Canelli viene Nizza. Dopo Nizza Alessandria. Da soli non farete
      mai niente.</p>
    <p class="P2">Nuto cacciò un sospiro e si fermò. Mi soffermai
      anch’io e guardai giú nella vallata.</p>
    <p class="P2">— Se vuoi combinare qualcosa, – dissi, – devi tenere i
      contatti col mondo. Non avete dei partiti che lavorano per voi,
      dei deputati, della gente apposta? Parlate, trovatevi. In America
      fanno cosí. La forza dei partiti è fatta di tanti piccoli paesi
      come questo. I preti non lavorano mica isolati, hanno dietro tutta
      una lega di altri preti... Perché quel deputato che ha parlato
      alle Ca’ Nere non ci torna?...</p>
    <p class="P2">Ci sedemmo all’ombra di quattro canne, sull’erba dura,
      e Nuto mi spiegò perché il deputato non tornava. Dal giorno della
      liberazione – quel sospirato 25 aprile – tutto era andato sempre
      peggio. In quei giorni sí che s’era fatto qualcosa. Se anche i
      mezzadri e i miserabili del paese non andavano loro per il mondo,
      nell’anno della guerra era venuto il mondo a svegliarli. C’era
      stata gente di tutte le parti, meridionali, toscani, cittadini,
      studenti, sfollati, operai – perfino i tedeschi, perfino i
      fascisti eran serviti a qualcosa, avevano aperto gli occhi ai piú
      tonti, costretto tutti a mostrarsi per quello che erano, io di qua
      tu di là, tu per sfruttare il contadino, io perché abbiate un
      avvenire anche voi. E i renitenti, gli sbandati, avevano fatto
      vedere al governo dei signori che non basta la voglia per mettersi
      in guerra. Si capisce, in tutto quel quarantotto s’era fatto anche
      del male, s’era rubato e ammazzato senza motivo, ma mica tanti:
      sempre meno – disse Nuto – della gente che i prepotenti di prima
      hanno messo loro su una strada o fatto crepare. E poi? com’era
      andata? Si era smesso di stare all’erta, si era creduto agli
      alleati, si era creduto ai prepotenti di prima che adesso –
      passata la grandine – sbucavano fuori dalle cantine, dalle ville,
      dalle parrocchie, dai conventi. — E siamo a questo, – disse Nuto,
      – che un prete che se suona ancora le campane lo deve ai
      partigiani che gliele hanno salvate, fa la difesa della repubblica
      e di due spie della repubblica. Se anche fossero stati fucilati
      per niente, – disse, – toccava a lui fare la forca ai partigiani
      che sono morti come mosche per salvare il paese?</p>
    <p class="P2">Mentre parlava, io mi vedevo Gaminella in faccia, che
      a quell’altezza sembrava piú grossa ancora, una collina come un
      pianeta, e di qui si distinguevano pianori, alberetti, stradine
      che non avevo mai visto. Un giorno, pensai, bisogna che saliamo
      lassú. Anche questo fa parte del mondo. Chiesi a Nuto: — Di
      partigiani ce ne stavano lassú?</p>
    <p class="P2">— I partigiani sono stati dappertutto, – disse. – Gli
      hanno dato la caccia come alle bestie. Ne sono morti dappertutto.
      Un giorno sentivi sparare sul ponte, il giorno dopo erano di là da
      Bormida. E mai che chiudessero un occhio tranquilli, che una tana
      fosse sicura... Dappertutto le spie...</p>
    <p class="P2">— E tu l’hai fatto il partigiano? ci sei stato?</p>
    <p class="P2">Nuto trangugiò e scosse la testa. — Si è fatto tutti
      qualcosa. Troppo poco... ma c’era pericolo che una spia mandasse a
      bruciarti la casa...</p>
    <p class="P2">Studiavo di lassú la piana di Belbo, e i tigli, il
      cortile basso della Mora, quelle campagne – tutto impiccolito e
      stranito. Non l’avevo mai vista di lassú, cosí piccola.</p>
    <p class="P2">— L’altro giorno sono passato sotto la Mora, – dissi.
      – Non c’è piú il pino del cancello...</p>
    <p class="P2">— L’ha fatto tagliare il ragioniere, Nicoletto.
      Quell’ignorante... L’ha fatto tagliare perché i pezzenti si
      fermavano all’ombra e chiedevano. Capisci? non gli basta che si è
      mangiata mezza la casa. Non vuole nemmeno che un povero si fermi
      all’ombra e gli chieda conto...</p>
    <p class="P2">— Ma com’è stato andare cosí al diavolo? Gente che
      aveva la carrozza. Col vecchio non sarebbe successo...</p>
    <p class="P2">Nuto non disse nulla e strappava ciuffi d’erba secca.</p>
    <p class="P2">— Non c’era soltanto Nicoletto, – dissi. – E le
      ragazze? Quando ci penso, mi gira il sangue. Va bene che gli
      piaceva divertirsi a tutt’e due e che Silvia era una scema che
      cascava con tutti, ma fin che il vecchio è stato vivo, l’hanno
      sempre aggiustata... Almeno la matrigna non doveva morire... E la
      piccola, Santina, che fine ha fatto?</p>
    <p class="P2">Nuto pensava ancora al suo prete e alle spie, perché
      storse la bocca un’altra volta e trangugiò saliva.</p>
    <p class="P2">— Stava a Canelli, – disse. – Non potevano soffrirsi
      con Nicoletto. Teneva allegre le brigate nere. Tutti lo sanno. Poi
      un giorno è sparita.</p>
    <p class="P2">— Possibile? – dissi. – Ma cos’ha fatto? Santa
      Santina? Pensare che a sei anni era cosí bella...</p>
    <p class="P2">— Tu non l’hai vista a venti, – disse Nuto, – le altre
      due non erano niente. L’hanno viziata, il sor Matteo non vedeva
      piú che lei... Ti ricordi quando Irene e Silvia non volevano
      uscire con la matrigna per non sfigurare? Ebbene Santa era piú
      bella di loro due e della madre insieme.</p>
    <p class="P2">— Ma come, è sparita? Non si sa cos’ha fatto?</p>
    <p class="P2">Nuto disse: — Si sa. La cagnetta.</p>
    <p class="P2">— Che cosa c’è di cosí brutto?</p>
    <p class="P2">— La cagnetta e la spia.</p>
    <p class="P2">— L’hanno ammazzata?</p>
    <p class="P2">— Andiamo a casa, – disse Nuto. – Volevo svagarmi ma
      neanche con te non posso.</p>
    <p class="P2"> </p>
    <p class="P2">* * * </p>
    <p class="P2"> </p>
    <h1 class="P1"><a id="a__XIV_"><span></span></a>XIV.</h1>
    <p class="P2"> </p>
    <p class="P2">Pareva un destino. Certe volte mi chiedevo perché, di
      tanta gente viva, non restassimo adesso che io e Nuto, proprio
      noi. La voglia che un tempo avevo avuto in corpo (un mattino, in
      un bar di San Diego, c’ero quasi ammattito) di sbucare per quello
      stradone, girare il cancello tra il pino e la volta dei tigli,
      ascoltare le voci, le risate, le galline, e dire «Eccomi qui, sono
      tornato» davanti alle facce sbalordite di tutti – dei servitori,
      delle donne, del cane, del vecchio – e gli occhi biondi e gli
      occhi neri delle figlie mi avrebbero riconosciuto dal terrazzo –
      questa voglia non me la sarei cavata piú. Ero tornato, ero
      sbucato, avevo fatto fortuna – dormivo all’Angelo e discorrevo col
      Cavaliere –, ma le facce, le voci e le mani che dovevano toccarmi
      e riconoscermi, non c’erano piú. Da un pezzo non c’erano piú. Quel
      che restava era come una piazza l’indomani della fiera, una vigna
      dopo la vendemmia, il tornar solo in trattoria quando qualcuno ti
      ha piantato. Nuto, l’unico che restava, era cambiato, era un uomo
      come me. Per dire tutto in una volta, ero un uomo anch’io, ero un
      altro – se anche avessi ritrovato la Mora come l’avevo conosciuta
      il primo inverno, e poi l’estate, e poi di nuovo estate e inverno,
      giorno e notte, per tutti quegli anni, magari non avrei saputo che
      farmene. Venivo da troppo lontano – non ero piú di quella casa,
      non ero piú come Cinto, il mondo mi aveva cambiato.</p>
    <p class="P2">Le sere d’estate quando stavamo seduti sotto il pino o
      sul trave nel cortile, a vegliare – passanti si soffermavano al
      cancello, donne ridevano, qualcuno usciva dalla stalla – il
      discorso finiva sempre che i vecchi, massaro Lanzone, Serafina, e
      qualche volta, se scendeva, il sor Matteo, dicevano «Sí sí
      giovanotti, sí sí ragazze... pensate a crescere... cosí dicevano i
      nostri nonni... si vedrà quando toccherà a voi». A quei tempi non
      mi capacitavo che cosa fosse questo crescere, credevo fosse
      solamente fare delle cose difficili – come comprare una coppia di
      buoi, fare il prezzo dell’uva, manovrare la trebbiatrice. Non
      sapevo che crescere vuol dire andarsene, invecchiare, veder
      morire, ritrovare la Mora com’era adesso. Tra me pensavo: «Mangio
      un cane se non vado a Canelli. Se non vinco la bandiera. Se non mi
      compro una cascina. Se non divento piú bravo di Nuto». Poi pensavo
      al biroccio del sor Matteo e delle figlie. Al terrazzo. Al
      pianoforte nel salotto. Pensavo alle bigonce e alle stanze del
      grano. Alla festa di S. Rocco. Ero un ragazzo che cresceva.</p>
    <p class="P2">L’anno che grandinò e che poi Padrino dovette vendere
      il casotto e andare servitore a Cossano, già varie volte
      nell’estate mi aveva mandato a giornata alla Mora. Avevo tredici
      anni ma qualcosa facevo, e gli portavo qualche soldo. Traversavo
      Belbo la mattina – una volta venne anche Giulia – e con le donne,
      coi servitori, con Cirino, Serafina, aiutavamo a far le noci, la
      meliga, a vendemmiare, a governare le bestie. A me piaceva quel
      cortile cosí grande – ci si stava in tanti e nessuno ti cercava –
      e poi era vicino allo stradone, sotto il Salto. Tante facce nuove,
      la carrozza, il cavallo, le finestre con le tendine. Fu la prima
      volta che vidi dei fiori, dei veri fiori, come quelli che c’erano
      in chiesa. Sotto i tigli, dalla parte del cancello c’era il
      giardino, pieno di zinie, di gigli, di stelline, di dalie – capii
      che i fiori sono una pianta come la frutta – facevano il fiore
      invece del frutto e si raccoglievano, servivano alla signora, alle
      figlie, che uscivano col parasole e quando stavano in casa li
      aggiustavano nei vasi. Irene e Silvia avevano allora
      diciotto-vent’anni, le intravedevo qualche volta. Poi c’era
      Santina, la sorellastra appena nata, che l’Emilia correva a
      cullare di sopra tutte le volte che si sentiva strillare.</p>
    <p class="P2">La sera, al casotto di Gaminella, raccontavo queste
      cose all’Angiolina, a Padrino, a Giulia, se non era venuta anche
      lei, e Padrino diceva: — Quello è un uomo che può comprarci tutti
      quanti. Sta bene Lanzone con lui. Il sor Matteo non morirà mai su
      una strada. Puoi dirlo —. Perfino la grandine, che ci aveva pelato
      la vigna, non aveva battuto di là da Belbo, e tutti i beni della
      piana e del Salto luccicavano come la schiena di un manzo. — Siamo
      a terra, – diceva Padrino, – come faccio a pagare il Consorzio? —
      Già vecchio com’era, il suo spavento era di finire senza tetto né
      terra. — E vendi, – gli diceva l’Angiolina a denti stretti, – in
      qualche posto andremo. — Ci fosse ancora tua mamma, — brontolava
      Padrino. Io capivo che quell’autunno era l’ultimo, e quando andavo
      per la vigna o nella riva stavo sempre col sopraffiato che mi
      chiamassero, che venisse qualcuno a mandarmi via. Perché sapevo di
      non essere nessuno.</p>
    <p class="P2">Poi andò che s’intromise il parroco – quello d’allora,
      un vecchione dalle nocche dure – che comprò per qualcun altro,
      parlò col Consorzio, andò lui fino a Cossano, aggiustò le ragazze
      e Padrino – e io, quando venne il carretto per prendere l’armadio
      e i sacconi, andai nella stalla a staccare la capra. Non c’era
      piú, l’avevano venduta anche lei. Mentre piangevo per la capra,
      arrivò il parroco – aveva un grosso ombrello grigio e le scarpe
      infangate – e mi guardò di traverso. Padrino girava per il cortile
      e si tirava i baffi. — Tu, – mi disse il prete, – non fare la
      donnetta. Che cos’è questa casa per te? Sei giovane e hai tanto
      tempo davanti. Pensa a crescere per ripagare questa gente del bene
      che ti hanno fatto...</p>
    <p class="P2">Io sapevo già tutto. Sapevo e piangevo. Le ragazze
      erano in casa e non uscivano per via del parroco. — Nella cascina
      dove va Padrino, – disse costui, – sono già troppe le tue sorelle.
      Ti abbiamo trovato una casa come si deve. Ringraziami. Là ti
      faranno lavorare.</p>
    <p class="P2">Cosí, coi primi freddi, entrai alla Mora. L’ultima
      volta che passai Belbo non mi voltai indietro. Lo passai con gli
      zoccoli in spalla, il mio fagottino, e quattro funghi in un
      fazzoletto che l’Angiolina mandava alla Serafina. Li avevamo
      trovati io e Giulia in Gaminella.</p>
    <p class="P2">Chi mi accolse alla Mora fu Cirino il servitore, col
      permesso del massaro e di Serafina. Mi fece subito vedere la
      stalla dove c’erano i manzi, la vacca, e dietro uno steccato il
      cavallo da tiro. Sotto la tettoia c’era il biroccio verniciato
      nuovo. Al muro, tanti finimenti e staffili coi fiocchetti. Disse
      che quelle notti dormivo ancora sul fienile; poi mi avrebbe messo
      un saccone nella stanza dei grani dove dormiva lui. Questa e la
      stanza grande del torchio e la cucina non avevano in terra il
      battuto ma il cemento. In cucina c’era un armadio coi vetri e
      tante tazze, e sopra il camino dei festoni di carta rossa lucida,
      che l’Emilia mi disse guai al mondo se toccavo. La Serafina guardò
      la mia roba, mi chiese se facevo conto di crescere ancora, disse
      all’Emilia che mi trovasse una giacca per l’inverno. Il primo
      lavoro che feci fu di rompere una fascina e macinare il caffè.</p>
    <p class="P2">Chi mi disse che sembravo un’anguilla fu l’Emilia.
      Quella sera mangiammo ch’era già scuro, alla luce della lampada a
      petrolio, tutti in cucina – le due donne, Cirino, e massaro
      Lanzone mi disse che la vergogna a tavola stava bene, ma che il
      lavoro andava fatto con franchezza. Mi chiesero della Virgilia,
      dell’Angiolina, di Cossano. Poi l’Emilia la chiamarono di sopra,
      il massaro andò in stalla e restai solo con Cirino davanti alla
      tavola coperta di pane, di formaggio, di vino. Allora mi feci
      coraggio e Cirino mi disse che alla Mora ce n’era per tutti.</p>
    <p class="P2">Cosí venne l’inverno e cadde molta neve e il Belbo
      gelò – si stava al caldo in cucina o nella stalla, c’era soltanto
      da spalare il cortile e davanti al cancello, si andava a prendere
      un’altra fascina – o bagnavo i salici per Cirino, portavo l’acqua,
      giocavo alle biglie coi ragazzi. Venne Natale, Capodanno,
      l’Epifania; si arrostivano le castagne, tirammo il vino, mangiammo
      due volte il tacchino e una l’oca. La signora, le figlie, il sor
      Matteo si facevano attaccare il biroccio per andare a Canelli; una
      volta portarono a casa del torrone e ne diedero all’Emilia. La
      domenica andavo a messa in paese coi ragazzi del Salto, con le
      donne, e portavamo il pane a cuocere. La collina di Gaminella era
      brulla, bianca di neve, la vedevo in mezzo ai rami secchi di
      Belbo.</p>
    <p class="P2"> </p>
    <p class="P2">* * * </p>
    <p class="P2"> </p>
    <h1 class="P1"><a id="a__XV_"><span></span></a>XV.</h1>
    <p class="P2"> </p>
    <p class="P2">Non so se comprerò un pezzo di terra, se mi metterò a
      parlare alla figlia del Cola – non credo, la mia giornata sono
      adesso i telefoni, le spedizioni, i selciati delle città – ma
      anche prima che tornassi mi succedeva tante volte uscendo da un
      bar, salendo su un treno, rientrando la sera, di fiutare la
      stagione nell’aria, di ricordarmi che era il tempo di potare, di
      mietere, di dare il solfato, di lavare le tine, di spogliare le
      canne.</p>
    <p class="P2">In Gaminella non ero niente, alla Mora imparai un
      mestiere. Qui piú nessuno mi parlò delle cinque lire del
      municipio, l’anno dopo non pensavo già piú a Cossano – ero
      Anguilla e mi guadagnavo la pagnotta. Sulle prime non fu facile
      perché le terre della Mora andavano dalla piana del Belbo a metà
      collina e io, avvezzo alla vigna di Gaminella dove bastava
      Padrino, mi confondevo, con tante bestie e tante colture e tante
      facce. Non avevo mai visto prima lavorare a servitori, e fare
      tante carrate di grano, tante di meliga, tanta vendemmia. Soltanto
      le fave e i ceci sotto la strada li calcolavamo a sacchi. Tra
      noialtri e i padroni eravamo in piú di dieci a mangiare, e
      vendevamo l’uva, vendevamo il grano e le noci, vendevamo di tutto,
      e il massaro metteva ancora da parte, il sor Matteo teneva il
      cavallo, le sue figlie suonavano il piano e andavano e venivano
      dalle sarte a Canelli, l’Emilia li serviva in tavola.</p>
    <p class="P2">Cirino m’insegnò a trattare i manzi, a cambiargli lo
      strame non appena stallavano. — Lanzone vuole i manzi come spose,
      — mi disse. M’insegnò a strigliarli bene, a preparargli il
      beverone, a passargli la forcata giusta di fieno. A S. Rocco li
      portavano alla fiera e il massaro ci guadagnava i suoi marenghi.
      In primavera, quando spargemmo il letame, conducevo io il carretto
      fumante. Con la bella stagione, si trattò di uscire nei beni prima
      di giorno e bisognava attaccare la bestia nel cortile col buio,
      sotto le stelle. Adesso avevo una giacca che mi toccava le
      ginocchia e stavo caldo. Poi col sole arrivavano la Serafina, o
      l’Emilia, a portare il vinello, o facevo io una scappata a casa e
      mangiavamo colazione, il massaro diceva i lavori della giornata,
      di sopra cominciavano a muoversi, sullo stradone passava gente,
      alle otto si sentiva il fischio del primo treno. La giornata la
      passavo a far erba, a voltare i fieni, a tirar l’acqua, a
      preparare il verderame, a bagnare l’orto. Quando correva la
      giornata dei braccianti, il massaro mi mandava a tenerli d’occhio,
      che zappassero, che dessero bene lo zolfo o il verderame sotto la
      foglia, che non si fermassero a discorrere in fondo alla vigna. E
      i braccianti dicevano a me ch’ero uno come loro, che li lasciassi
      fumare in pace la cicca. — Sta’ attento come si fa, – mi diceva
      Cirino sputandosi sulle mani e levando la zappa, – un altr’anno
      attacchi anche tu a lavorare.</p>
    <p class="P2">Perché adesso non lavoravo ancora veramente; le donne
      mi chiamavano nel cortile, mi mandavano a far questo e quello, mi
      tenevano in cucina mentre impastavano e accendevano il fuoco, e io
      stavo a sentire, vedevo chi andava e veniva. Cirino, ch’era un
      servitore come me, teneva conto ch’ero soltanto un ragazzo e mi
      dava delle commissioni che mi tenevano sotto gli occhi delle
      donne. Lui con le donne non ci stava molto; era quasi vecchio,
      senza famiglia, e la domenica accendendo il toscano mi raccontava
      che nemmeno in paese lui ci andava volentieri, preferiva ascoltare
      dietro la griglia quel che dicevano i passanti. Certe volte
      scappavo sullo stradone fino alla casa del Salto, nella bottega
      del padre di Nuto. Qui c’eran già tutti quei trucioli e quei
      gerani che ci sono ancora adesso. Qui chiunque passasse, andando a
      Canelli o tornando, si fermava a dir la sua, e il falegname
      maneggiava le pialle, maneggiava lo scalpello o la sega, e parlava
      con tutti, di Canelli, dei tempi di una volta, di politica, della
      musica e dei matti, del mondo. C’era dei giorni che potevo
      fermarmi perché avevo qualche commissione da fare, e mi bevevo
      quei discorsi mentre giocavo con gli altri ragazzi, come se i
      grandi li facessero per me. Il padre di Nuto leggeva il giornale.</p>
    <p class="P2">Anche in casa di Nuto dicevano bene del sor Matteo;
      raccontavano di quando era stato soldato in Africa e che tutti
      l’avevano già dato per morto, la parrocchia, la fidanzata, sua
      madre, e il cane che piangeva giorno e notte nel cortile. E una
      sera, ecco che passa il treno di Canelli dietro le albere, e il
      cane si mette a abbaiare frenetico, e la madre capí subito che
      c’era sopra Matteo che tornava. Cose vecchie – la Mora a quei
      tempi non aveva che il rustico, le figlie non erano ancor nate, e
      il sor Matteo era sempre a Canelli, sempre in giro sul biroccio,
      sempre a caccia. Scavezzacollo, ma alla mano. Trattava gli affari
      ridendo e cenando. Ancora adesso, la mattina si mangiava un
      peperone e sopra ci beveva il vino buono. Aveva da un pezzo
      sotterrata la moglie che gli aveva fatto le due figlie; fatta da
      poco un’altra figliola con questa donna che adesso era entrata in
      casa, e per quanto già vecchio scherzava e comandava sempre lui.</p>
    <p class="P2">Il sor Matteo non aveva mai lavorato la terra, era un
      signore il sor Matteo, ma neanche aveva studiato o viaggiato.
      Salvo quella volta dell’Africa, non era mai andato piú in là di
      Acqui. Aveva avuto la mania delle donne – lo diceva anche Cirino –
      come suo nonno e suo padre avevano avuto la mania della roba e
      messo insieme le cascine. Erano un sangue cosí, fatto di terra e
      di voglie sostanziose, gli piaceva l’abbondanza, a chi il vino, il
      grano, la carne, a chi le donne e i marenghi. Mentre il nonno era
      stato uno che zappava e lavorava le sue terre, già i figli eran
      cambiati e preferivano godersela. Ma ancora adesso il sor Matteo a
      un’occhiata sapeva dire quanti miria doveva fare una vigna, quanti
      sacchi quel campo, quanto concime ci voleva per quel prato. Quando
      il massaro gli portava i conti, si chiudevano di sopra in una
      stanza, e l’Emilia che serviva il caffè ci diceva che il sor
      Matteo sapeva già i conti a memoria e si ricordava di un carretto,
      di un cestino, di una giornata dell’anno prima perduta.</p>
    <p class="P2">Quella scala che conduceva di sopra, dietro la porta a
      vetri, io per un pezzo non ci salii, mi faceva troppa paura.
      L’Emilia che andava e veniva e mi poteva comandare perché era
      nipote del massaro e quando di sopra avevano qualcuno serviva lei
      col grembialino, l’Emilia a volte mi chiamava dalle finestre, dal
      terrazzo, che salissi, facessi, le portassi qualcosa. Io cercavo
      di sparire sotto il portico. Una volta che dovetti andar su con un
      secchio, lo posai sui mattoni del pianerottolo e scappai. E mi
      ricordo la mattina, che c’era da far qualcosa alla grondaia sul
      terrazzo, e mi chiamarono a tenere la scala per l’uomo che
      aggiustava. Passai il pianerottolo, traversai due stanze scure,
      piene di mobili, di almanacchi, di fiori – era tutto lucido,
      leggero, come gli specchi – io camminavo scalzo sui mattoni rossi,
      sbucò la signora, nera, col medaglione al collo e un lenzuolo sul
      braccio, mi guardò i piedi.</p>
    <p class="P2">Dal terrazzo l’Emilia gridava: — Anguilla, vieni
      Anguilla.</p>
    <p class="P2">— Milia mi chiama, — balbettai.</p>
    <p class="P2">— Va’ va’, – disse lei, – passa presto.</p>
    <p class="P2">Sul terrazzo stendevano i lenzuoli lavati, e c’era il
      sole, e in fondo verso Canelli la palazzina del Nido. C’era anche
      Irene, la bionda, appoggiata alla ringhiera con un asciugamano
      sulle spalle, che si faceva asciugare i capelli. E l’Emilia che
      teneva lei la scala, mi gridò: — Vieni su, muoviti.</p>
    <p class="P2">L’Irene disse qualcosa, ridevano. Per tutto il tempo
      che tenni la scala guardai il muro e il cemento, e per sfogarmi
      pensavo ai discorsi che facevamo tra noi ragazzi quando andavamo a
      nasconderci tra le canne. </p>
    <p class="P2"> </p>
    <p class="P2">* * * </p>
    <p class="P2"> </p>
    <h1 class="P1"><a id="a__XVI_"><span></span></a>XVI.</h1>
    <p class="P2"> </p>
    <p class="P2">Dalla Mora si scende piú facilmente a Belbo che non da
      Gaminella, perché la strada di Gaminella strapiomba sull’acqua in
      mezzo a rovi e gaggie. Invece la riva di là è fatta di sabbie, di
      salici e canne basse erbose, di spaziosi boschi di albere che si
      stendono fino ai coltivi della Mora. Certi giorni di quelle
      canicole, quando Cirino mi mandava per roncare o far salici, io lo
      dicevo ai miei soci e ci trovavamo sulle rive dell’acqua – chi
      veniva con la cesta rotta chi col sacco, e nudi pescavamo e
      giocavamo. Correvamo al sole sulla sabbia rovente. Era qui che mi
      vantavo del mio soprannome di Anguilla, e fu allora che Nicoletto
      per l’invidia disse che ci avrebbe fatto la spia e cominciò a
      chiamarmi bastardo. Nicoletto era il figlio di una zia della
      signora, e nell’inverno stava in Alba. Ci prendevamo a sassate, ma
      dovevo stare attento a non fargli male, perché la sera non avesse
      lividi da mostrare alla Mora. Poi c’erano le volte che il massaro
      o le donne lavorando nei campi ci vedevano, e allora cosí nudo
      dovevo correre a nascondermi e sbucare nei beni tirandomi su i
      calzoni. Un pugno in testa e una parola del massaro non me li
      levava nessuno.</p>
    <p class="P2">Ma questo era niente rispetto alla vita che faceva
      adesso quel Cinto. Suo padre gli era sempre addosso, lo
      sorvegliava dalla vigna, le due donne lo chiamavano, lo
      maledicevano, volevano che invece di fermarsi dal Piola tornasse a
      casa con l’erba, con pannocchie di meliga, con pelli di coniglio,
      con buse. Tutto mancava in quella casa. Non mangiavano pane.
      Bevevano acquetta. Polenta e ceci, pochi ceci. Io so cos’è, so che
      cosa vuol dire zappare o dare il solfato nelle ore bruciate, con
      l’appetito e con la sete. So che la vigna del casotto non bastava
      neanche a noi, e a noi non ci toccava spartire.</p>
    <p class="P2">Il Valino non parlava con nessuno. Zappava, potava,
      legava, sputava, riparava; prendeva il manzo a calci in faccia,
      masticava la polenta, alzava gli occhi nel cortile, comandava con
      gli occhi. Le donne correvano, Cinto scappava. La sera poi,
      quand’era l’ora di andare a dormire – Cinto cenava rosicchiando
      per le rive –, il Valino pigliava lui, pigliava la donna, pigliava
      chi gli capitava, sull’uscio, sulla scala del fienile, e gli
      menava staffilate con la cinghia.</p>
    <p class="P2">Mi bastò quel poco che avevo sentito da Nuto, e la
      faccia sempre attenta, sempre tesa, di Cinto quando lo trovavo
      sulla strada e gli parlavo, per capire cos’era adesso Gaminella.
      C’era la storia del cane che lo tenevano legato e non gli davano
      da mangiare, e il cane di notte sentiva i ricci, sentiva i
      pipistrelli e le faine e saltava come un matto per prenderli, e
      abbaiava, abbaiava alla luna che gli pareva la polenta. Allora il
      Valino scendeva dal letto, lo ammazzava di cinghiate e di calci
      anche lui.</p>
    <p class="P2">Un giorno decisi Nuto a venire in Gaminella per
      guardare quella tina. Non voleva saperne; diceva: — So già che se
      gli parlo gli do del tapino, gli dico che fa la vita di una
      bestia. E posso dirgli questa cosa? Servisse... Bisogna prima che
      il governo bruci il soldo e chi lo difende...</p>
    <p class="P2">Per strada gli chiesi se era proprio convinto che
      fosse la miseria a imbestiare la gente. — Non hai mai letto sul
      giornale quei milionari che si drogano e si sparano? Ci sono dei
      vizi che costano soldi...</p>
    <p class="P2">Lui mi rispose che ecco, sono i soldi, sempre i soldi:
      averli o non averli, fin che esistono loro non si salva nessuno.</p>
    <p class="P2">Quando fummo al casotto uscí fuori la cognata, Rosina,
      quella che aveva anche i baffi, e disse che il Valino era al
      pozzo. Stavolta non si fece aspettare, venne lui, disse alla
      donna: — Dàgli a sto cane — e non ci tenne in cortile neanche un
      momento. — Allora, – disse a Nuto, – vuoi vedere quella tina?</p>
    <p class="P2">Io sapevo dov’era la tina, sapevo la volta bassa, i
      mattoni rotti e le ragnatele. Dissi: — Aspetto in casa un momento
      — e misi finalmente il piede su quello scalino.</p>
    <p class="P2">Non feci in tempo a guardarmi intorno, che sentii
      piagnucolare, gemere adagio, esclamare, come fosse una gola troppo
      stanca per alzare la voce. Fuori il cane si dibatteva e urlava.
      Sentii guaire, un colpo sordo, urli acuti – gli avevano dato.</p>
    <p class="P2">Io intanto vidi. La vecchia era seduta sul saccone
      contro il muro, ci stava rannicchiata di fianco, mezzo in camicia,
      coi piedi neri che sporgevano, e guardava la stanza, guardava la
      porta, faceva quel verso. Il saccone era tutto rotto, e la foglia
      usciva.</p>
    <p class="P2">La vecchia era piccola, la faccia grossa come il pugno
      – quei bambinetti che borbottano a pugni chiusi mentre la donna
      canterella sulla culla. C’era odore di chiuso, di orina stantia,
      di aceto. Si capiva che quel verso lo faceva giorno e notte e
      nemmeno sapeva di farlo. Con gli occhi fermi ci guardò sulla
      porta, e non cambiò tono, non disse niente.</p>
    <p class="P2">Mi sentii la Rosina dietro, feci un passo. Allora le
      cercai gli occhi e stavo per dire. «Questa muore, cos’ha?» ma la
      cognata non rispose al mio gesto, disse invece: — Se si contenta —
      e diede mano a una sedia di legno, me la mise davanti.</p>
    <p class="P2">La vecchia gemeva come un passero dall’ala rotta.
      Guardai la stanza ch’era cosí piccola, cambiata. Soltanto la
      finestretta era quella e le mosche che volavano, e la crepa della
      pietra sul camino. Adesso sopra una cassa contro il muro c’era una
      zucca, due bicchieri e una treccia d’aglio.</p>
    <p class="P2">Uscii quasi subito, e la cognata dietro come un cane.
      Sotto il fico le chiesi cos’aveva la vecchia. Mi rispose ch’era
      vecchia e parlava da sola, diceva il rosario.</p>
    <p class="P2">— Possibile? non si lamenta di dolori?</p>
    <p class="P2">Alla sua età, disse la donna, sono tutti dolori.
      Qualunque cosa uno dica, è lamentarsi. Mi guardò per traverso. —
      Ci tocca a tutte, — disse.</p>
    <p class="P2">Poi si fece alla proda del prato e si mise a urlare
      «Cinto Cinto», come se la scannassero, come se piangesse anche
      lei. Cinto non venne.</p>
    <p class="P2">Uscirono invece Nuto e il padre, dalla stalla. — Avete
      una bella bestia, – diceva Nuto, – le basta la vettovaglia di qui?</p>
    <p class="P2">— Sei matto, – diceva il Valino, – tocca alla padrona.</p>
    <p class="P2">— Come sono le cose, – disse Nuto, – un padrone
      provvede la vettovaglia per la bestia, non la provvede a chi gli
      lavora la terra...</p>
    <p class="P2">Il Valino aspettava. — Andiamo andiamo, – disse Nuto,
      – abbiamo fretta. Allora vi mando quel mastice.</p>
    <p class="P2">Scendendo il sentiero mi borbottò che c’era di quelli
      che avrebbero accettato un bicchiere anche dal Valino. — Con la
      vita che fa, — disse rabbioso.</p>
    <p class="P2">Poi tacemmo. Io pensavo alla vecchia. Dietro le canne,
      sbucò fuori Cinto col fagotto d’erba. Ci veniva incontro
      arrancando e Nuto mi disse che avevo un bel fegato a empirgli la
      testa di voglie.</p>
    <p class="P2">— Che voglie? qualunque altra vita sarebbe meglio per
      lui...</p>
    <p class="P2">Tutte le volte che incontravo Cinto io pensavo di
      regalargli qualche lira, ma poi mi trattenevo. Non l’avrebbe
      goduta, che cosa poteva farne? Ma stavolta ci fermammo e fu Nuto
      che gli disse: — L’hai trovata la vipera?</p>
    <p class="P2">Cinto ghignò e disse: — Se la trovo le taglio la
      testa.</p>
    <p class="P2">— Se tu non la cimenti, neanche la vipera non ti
      morde, — disse Nuto.</p>
    <p class="P2">Allora mi ricordai dei miei tempi e dissi a Cinto: –
      Se passi domenica dall’Angelo, ti regalo un bel coltello chiuso,
      col fermaglio.</p>
    <p class="P2">— Sí? — disse Cinto, con gli occhi aperti.</p>
    <p class="P2">— Dico di sí. Sei mai andato a trovar Nuto al Salto?
      Ti piacerebbe. Ci sono i banchi, le pialle, i cacciavite... Se tuo
      padre ti lasciasse, io ti faccio insegnare qualche mestiere.</p>
    <p class="P2">Cinto alzò le spalle. — Per mio padre... – borbottò, –
      non glielo dico...</p>
    <p class="P2">Quando poi se ne fu andato, Nuto disse: — Io tutto
      capisco ma non un ragazzo che viene al mondo storpiato cosí... Che
      ci sta a fare?</p>
    <p class="P2"> </p>
    <p class="P2">* * * </p>
    <p class="P2"> </p>
  </body>
</html>
