<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1 plus MathML 2.0//EN" "http://www.w3.org/Math/DTD/mathml2/xhtml-math11-f.dtd">
<html xmlns="http://www.w3.org/1999/xhtml" lang="en-US">
  <!--This file was converted to xhtml by LibreOffice - see https://cgit.freedesktop.org/libreoffice/core/tree/filter/source/xslt for the code.--><head
    profile="http://dublincore.org/documents/dcmi-terms/">
    <meta http-equiv="Content-Type" content="text/html; charset=UTF-8" />
    <title xml:lang="en-US">Pavese - La Luna e i falò (Parte 1)</title>
    <meta name="DCTERMS.title" content="" xml:lang="en-US" />
    <meta name="DCTERMS.language" content="en-US"
      scheme="DCTERMS.RFC4646" />
    <meta name="DCTERMS.source"
      content="http://xml.openoffice.org/odf2xhtml" />
    <meta name="DCTERMS.creator" content="Manuel Rossi" />
    <meta name="DCTERMS.issued" content="2022-11-20T18:42:21.992000000"
      scheme="DCTERMS.W3CDTF" />
    <meta name="DCTERMS.contributor" content="Manuel Rossi" />
    <meta name="DCTERMS.modified"
      content="2022-11-20T18:48:48.338000000" scheme="DCTERMS.W3CDTF" />
    <meta name="xsl:vendor" content="libxslt" />
    <link rel="schema.DC" href="http://purl.org/dc/elements/1.1/"
      hreflang="en" />
    <link rel="schema.DCTERMS" href="http://purl.org/dc/terms/"
      hreflang="en" />
    <link rel="schema.DCTYPE" href="http://purl.org/dc/dcmitype/"
      hreflang="en" />
    <link rel="schema.DCAM" href="http://purl.org/dc/dcam/"
      hreflang="en" />
    <style>
    table { border-collapse:collapse; border-spacing:0; empty-cells:show }
    td, th { vertical-align:top; font-size:12pt;}
    h1, h2, h3, h4, h5, h6 { clear:both;}
    ol, ul { margin:0; padding:0;}
    li { list-style: none; margin:0; padding:0;}
    span.footnodeNumber { padding-right:1em; }
    span.annotation_style_by_filter { font-size:95%; font-family:Arial; background-color:#fff000;  margin:0; border:0; padding:0;  }
    span.heading_numbering { margin-right: 0.8rem; }* { margin:0;}
    .P1 { font-size:24pt; font-weight:bold; margin-bottom:0.212cm; margin-top:0.423cm; font-family:'Liberation Sans'; writing-mode:horizontal-tb; direction:ltr;}
    .P2 { font-size:18pt; font-family:'Open Sans'; writing-mode:horizontal-tb; direction:ltr;}
    .P3 { font-size:36pt; font-weight:bold; margin-bottom:0.212cm; margin-top:0.423cm; text-align:left ! important; font-family:'Liberation Sans'; writing-mode:horizontal-tb; direction:ltr;}
    .T1 { font-weight:bold; }
    /* ODF styles with no properties representable as CSS:
     { } */
</style>
    <meta name="author" content="Cesare Pavese" />
    <meta name="description" content="A cura di Manuel Rossi" />
  </head>
  <body dir="ltr" style="max-width:21.001cm;margin-top:2cm;
    margin-bottom:2cm; margin-left:2cm; margin-right:2cm; ">
    <p class="P3">LA LUNA E I FALÒ</p>
    <p class="P2"> </p>
    <p class="P2"> </p>
    <p class="P2"><span class="T1">Cesare Pavese</span> (1908 – 1950).</p>
    <p class="P2"> </p>
    <p class="P2">* * * </p>
    <p class="P2"> </p>
    <h1 class="P1"><a id="a__I_"><span></span></a>I.</h1>
    <p class="P2"> </p>
    <p class="P2">C’è una ragione perché sono tornato in questo paese,
      qui e non invece a Canelli, a Barbaresco o in Alba. Qui non ci
      sono nato, è quasi certo; dove son nato non lo so; non c’è da
      queste parti una casa né un pezzo di terra né delle ossa ch’io
      possa dire «Ecco cos’ero prima di nascere». Non so se vengo dalla
      collina o dalla valle, dai boschi o da una casa di balconi. La
      ragazza che mi ha lasciato sugli scalini del duomo di Alba, magari
      non veniva neanche dalla campagna, magari era la figlia dei
      padroni di un palazzo, oppure mi ci hanno portato in un cavagno da
      vendemmia due povere donne da Monticello, da Neive o perché no da
      Cravanzana. Chi può dire di che carne sono fatto? Ho girato
      abbastanza il mondo da sapere che tutte le carni sono buone e si
      equivalgono, ma è per questo che uno si stanca e cerca di mettere
      radici, di farsi terra e paese, perché la sua carne valga e duri
      qualcosa di piú che un comune giro di stagione.</p>
    <p class="P2">Se sono cresciuto in questo paese, devo dir grazie
      alla Virgilia, a Padrino, tutta gente che non c’è piú, anche se
      loro mi hanno preso e allevato soltanto perché l’ospedale di
      Alessandria gli passava la mesata. Su queste colline quarant’anni
      fa c’erano dei dannati che per vedere uno scudo d’argento si
      caricavano un bastardo dell’ospedale, oltre ai figli che avevano
      già. C’era chi prendeva una bambina per averci poi la servetta e
      comandarla meglio; la Virgilia volle me perché di figlie ne aveva
      già due, e quando fossi un po’ cresciuto speravano di aggiustarsi
      in una grossa cascina e lavorare tutti quanti e star bene. Padrino
      aveva allora il casotto di Gaminella – due stanze e una stalla –
      la capra e quella riva dei noccioli. Io venni su con le ragazze,
      ci rubavamo la polenta, dormivamo sullo stesso saccone, Angiolina
      la maggiore aveva un anno piú di me; e soltanto a dieci anni,
      nell’inverno quando morí la Virgilia, seppi per caso che non ero
      suo fratello. Da quell’inverno Angiolina giudiziosa dovette
      smettere di girare con noi per la riva e per i boschi; accudiva
      alla casa, faceva il pane e le robiole, andava lei a ritirare in
      municipio il mio scudo; io mi vantavo con Giulia di valere cinque
      lire, le dicevo che lei non fruttava niente e chiedevo a Padrino
      perché non prendevamo altri bastardi.</p>
    <p class="P2">Adesso sapevo ch’eravamo dei miserabili, perché
      soltanto i miserabili allevano i bastardi dell’ospedale. Prima,
      quando correndo a scuola gli altri mi dicevano bastardo, io
      credevo che fosse un nome come vigliacco o vagabondo e rispondevo
      per le rime. Ma ero già un ragazzo fatto e il municipio non ci
      pagava piú lo scudo, che io ancora non avevo ben capito che non
      essere figlio di Padrino e della Virgilia voleva dire non essere
      nato in Gaminella, non essere sbucato da sotto i noccioli o
      dall’orecchio della nostra capra come le ragazze.</p>
    <p class="P2">L’altr’anno, quando tornai la prima volta in paese,
      venni quasi di nascosto a rivedere i noccioli. La collina di
      Gaminella, un versante lungo e ininterrotto di vigne e di rive, un
      pendío cosí insensibile che alzando la testa non se ne vede la
      cima – e in cima, chi sa dove, ci sono altre vigne, altri boschi,
      altri sentieri – era come scorticata dall’inverno, mostrava il
      nudo della terra e dei tronchi. La vedevo bene, nella luce
      asciutta, digradare gigantesca verso Canelli dove la nostra valle
      finisce. Dalla straduccia che segue il Belbo arrivai alla
      spalliera del piccolo ponte e al canneto. Vidi sul ciglione la
      parete del casotto di grosse pietre annerite, il fico storto, la
      finestretta vuota, e pensavo a quegli inverni terribili. Ma
      intorno gli alberi e la terra erano cambiati; la macchia dei
      noccioli sparita, ridotta una stoppia di meliga. Dalla stalla
      muggí un bue, e nel freddo della sera sentii l’odore del letame.
      Chi adesso stava nel casotto non era dunque piú cosí pezzente come
      noi. M’ero sempre aspettato qualcosa di simile, o magari che il
      casotto fosse crollato; tante volte m’ero immaginato sulla
      spalletta del ponte a chiedermi com’era stato possibile passare
      tanti anni in quel buco, su quei pochi sentieri, pascolando la
      capra e cercando le mele rotolate in fondo alla riva, convinto che
      il mondo finisse alla svolta dove la strada strapiombava sul
      Belbo. Ma non mi ero aspettato di non trovare piú i noccioli.
      Voleva dire ch’era tutto finito. La novità mi scoraggiò al punto
      che non chiamai, non entrai sull’aia. Capii lí per lí che cosa
      vuol dire non essere nato in un posto, non averlo nel sangue, non
      starci già mezzo sepolto insieme ai vecchi, tanto che un
      cambiamento di colture non importi. Certamente, di macchie di
      noccioli ne restavano sulle colline, potevo ancora ritrovarmici;
      io stesso, se di quella riva fossi stato padrone, l’avrei magari
      roncata e messa a grano, ma intanto adesso mi faceva l’effetto di
      quelle stanze di città dove si affitta, si vive un giorno o degli
      anni, e poi quando si trasloca restano gusci vuoti, disponibili,
      morti.</p>
    <p class="P2">Meno male che quella sera voltando le spalle a
      Gaminella avevo di fronte la collina del Salto, oltre Belbo, con
      le creste, coi grandi prati che sparivano sulle cime. E piú in
      basso anche questa era tutta vigne spoglie, tagliate da rive, e le
      macchie degli alberi, i sentieri, le cascine sparse erano come li
      avevo veduti giorno per giorno, anno per anno, seduto sul trave
      dietro il casotto o sulla spalletta del ponte. Poi, tutti quegli
      anni fino alla leva, ch’ero stato servitore alla cascina della
      Mora nella grassa piana oltre Belbo, e Padrino, venduto il casotto
      di Gaminella, se n’era andato con le figlie a Cossano, tutti
      quegli anni bastava che alzassi gli occhi dai campi per vedere
      sotto il cielo le vigne del Salto, e anche queste digradavano
      verso Canelli, nel senso della ferrata, del fischio del treno che
      sera e mattina correva lungo il Belbo facendomi pensare a
      meraviglie, alle stazioni e alle città.</p>
    <p class="P2">Cosí questo paese, dove non sono nato, ho creduto per
      molto tempo che fosse tutto il mondo. Adesso che il mondo l’ho
      visto davvero e so che è fatto di tanti piccoli paesi, non so se
      da ragazzo mi sbagliavo poi di molto. Uno gira per mare e per
      terra, come i giovanotti dei miei tempi andavano sulle feste dei
      paesi intorno, e ballavano, bevevano, si picchiavano, portavano a
      casa la bandiera e i pugni rotti. Si fa l’uva e la si vende a
      Canelli; si raccolgono i tartufi e si portano in Alba. C’è Nuto,
      il mio amico del Salto, che provvede di bigonce e di torchi tutta
      la valle fino a Camo. Che cosa vuol dire? Un paese ci vuole, non
      fosse che per il gusto di andarsene via. Un paese vuol dire non
      essere soli, sapere che nella gente, nelle piante, nella terra c’è
      qualcosa di tuo, che anche quando non ci sei resta ad aspettarti.
      Ma non è facile starci tranquillo. Da un anno che lo tengo
      d’occhio e quando posso ci scappo da Genova, mi sfugge di mano.
      Queste cose si capiscono col tempo e l’esperienza. Possibile che a
      quarant’anni, e con tutto il mondo che ho visto, non sappia ancora
      che cos’è il mio paese?</p>
    <p class="P2">C’è qualcosa che non mi capacita. Qui tutti hanno in
      mente che sono tornato per comprarmi una casa, e mi chiamano
      l’Americano, mi fanno vedere le figlie. Per uno che è partito
      senza nemmeno averci un nome, dovrebbe piacermi, e infatti mi
      piace. Ma non basta. Mi piace anche Genova, mi piace sapere che il
      mondo è rotondo e avere un piede sulle passerelle. Da quando,
      ragazzo, al cancello della Mora mi appoggiavo al badile e
      ascoltavo le chiacchiere dei perdigiorno di passaggio sullo
      stradone, per me le collinette di Canelli sono la porta del mondo.
      Nuto che, in confronto con me, non si è mai allontanato dal Salto,
      dice che per farcela a vivere in questa valle non bisogna mai
      uscirne. Proprio lui che da giovanotto è arrivato a suonare il
      clarino in banda oltre Canelli, fino a Spigno, fino a Ovada, dalla
      parte dove si leva il sole. Ne parliamo ogni tanto, e lui ride. </p>
    <p class="P2"> </p>
    <p class="P2">* * * </p>
    <p class="P2"> </p>
    <h1 class="P1"><a id="a__II_"><span></span></a>II.</h1>
    <p class="P2"> </p>
    <p class="P2">Quest’estate sono sceso all’albergo dell’Angelo, sulla
      piazza del paese, dove piú nessuno mi conosceva, tanto sono
      grand’e grosso. Neanch’io in paese conoscevo nessuno; ai miei
      tempi ci si veniva di rado, si viveva sulla strada, per le rive,
      nelle aie. Il paese è molto in su nella valle, l’acqua del Belbo
      passa davanti alla chiesa mezz’ora prima di allargarsi sotto le
      mie colline.</p>
    <p class="P2">Ero venuto per riposarmi un quindici giorni e càpito
      che è la Madonna d’agosto. Tanto meglio, il va e vieni della gente
      forestiera, la confusione e il baccano della piazza, avrebbero
      mimetizzato anche un negro. Ho sentito urlare, cantare, giocare al
      pallone; col buio, fuochi e mortaretti; hanno bevuto,
      sghignazzato, fatto la processione; tutta la notte per tre notti
      sulla piazza è andato il ballo, e si sentivano le macchine, le
      cornette, gli schianti dei fucili pneumatici. Stessi rumori,
      stesso vino, stesse facce di una volta. I ragazzotti che correvano
      tra le gambe alla gente erano quelli; i fazzolettoni, le coppie di
      buoi, il profumo, il sudore, le calze delle donne sulle gambe
      scure, erano quelli. E le allegrie, le tragedie, le promesse in
      riva a Belbo. C’era di nuovo che una volta, coi quattro soldi del
      mio primo salario in mano, m’ero buttato nella festa, al tiro a
      segno, sull’altalena, avevamo fatto piangere le ragazzine dalle
      trecce, e nessuno di noialtri sapeva ancora perché uomini e donne,
      giovanotti impomatati e figliole superbe, si scontravano, si
      prendevano, si ridevano in faccia e ballavano insieme. C’era di
      nuovo che adesso lo sapevo, e quel tempo era passato. Me n’ero
      andato dalla valle quando appena cominciavo a saperlo. Nuto che
      c’era rimasto, Nuto il falegname del Salto, il mio complice delle
      prime fughe a Canelli, aveva poi per dieci anni suonato il clarino
      su tutte le feste, su tutti i balli della vallata. Per lui il
      mondo era stato una festa continua di dieci anni, sapeva tutti i
      bevitori, i saltimbanchi, le allegrie dei paesi.</p>
    <p class="P2">Da un anno tutte le volte che faccio la scappata passo
      a trovarlo. La sua casa è a mezza costa sul Salto, dà sul libero
      stradone; c’è un odore di legno fresco, di fiori e di trucioli
      che, nei primi tempi della Mora, a me che venivo da un casotto e
      da un’aia sembrava un altro mondo: era l’odore della strada, dei
      musicanti, delle ville di Canelli dove non ero mai stato.</p>
    <p class="P2">Adesso Nuto è sposato, un uomo fatto, lavora e dà
      lavoro, la sua casa è sempre quella e sotto il sole sa di gerani e
      di leandri, ne ha delle pentole alle finestre e davanti. Il
      clarino è appeso all’armadio; si cammina sui trucioli; li buttano
      a ceste nella riva sotto il Salto – una riva di gaggie, di felci e
      di sambuchi, sempre asciutta d’estate.</p>
    <p class="P2">Nuto mi ha detto che ha dovuto decidersi – o falegname
      o musicante – e cosí dopo dieci anni di festa ha posato il clarino
      alla morte del padre. Quando gli raccontai dov’ero stato, lui
      disse che ne sapeva già qualcosa da gente di Genova e che in paese
      ormai raccontavano che prima di partire avevo trovato una pentola
      d’oro sotto la pila del ponte. Scherzammo. — Forse adesso, –
      dicevo, – salterà fuori anche mio padre.</p>
    <p class="P2">— Tuo padre, – mi disse, – sei tu.</p>
    <p class="P2">— In America, – dissi, – c’è di bello che sono tutti
      bastardi.</p>
    <p class="P2">— Anche questa, – fece Nuto, – è una cosa da
      aggiustare. Perché ci dev’essere chi non ha nome né casa? Non
      siamo tutti uomini?</p>
    <p class="P2">— Lascia le cose come sono. Io ce l’ho fatta, anche
      senza nome.</p>
    <p class="P2">— Tu ce l’hai fatta, – disse Nuto, – e piú nessuno osa
      parlartene; ma quelli che non ce l’hanno fatta? Non sai quanti
      meschini ci sono ancora su queste colline. Quando giravo con la
      musica, dappertutto davanti alle cucine si trovava l’idiota, il
      deficiente, il venturino. Figli di alcoolizzati e di serve
      ignoranti, che li riducono a vivere di torsi di cavolo e di
      croste. C’era anche chi li scherzava. Tu ce l’hai fatta, – disse
      Nuto, – perché bene o male hai trovato una casa; mangiavi poco dal
      Padrino, ma mangiavi. Non bisogna dire, gli altri ce la facciano,
      bisogna aiutarli.</p>
    <p class="P2">A me piace parlare con Nuto; adesso siamo uomini e ci
      conosciamo; ma prima, ai tempi della Mora, del lavoro in cascina,
      lui che ha tre anni piú di me sapeva già fischiare e suonare la
      chitarra, era cercato e ascoltato, ragionava coi grandi, con noi
      ragazzi, strizzava l’occhio alle donne. Già allora gli andavo
      dietro e alle volte scappavo dai beni per correre con lui nella
      riva o dentro il Belbo, a caccia di nidi. Lui mi diceva come fare
      per essere rispettato alla Mora; poi la sera veniva in cortile a
      vegliare con noi della cascina.</p>
    <p class="P2">E adesso mi raccontava della sua vita di musicante. I
      paesi dov’era stato li avevamo intorno a noi, di giorno chiari e
      boscosi sotto il sole, di notte nidi di stelle nel cielo nero. Coi
      colleghi di banda che istruiva lui sotto una tettoia il sabato
      sera alla Stazione, arrivavano sulla festa leggeri e spediti; poi
      per due tre giorni non chiudevano piú la bocca né gli occhi – via
      il clarino il bicchiere, via il bicchiere la forchetta, poi di
      nuovo il clarino, la cornetta, la tromba, poi un’altra mangiata,
      poi un’altra bevuta e l’assolo, poi la merenda, il cenone, la
      veglia fino al mattino. C’erano feste, processioni, nozze; c’erano
      gare con le bande rivali. La mattina del secondo, del terzo giorno
      scendevano dal palchetto stralunati, era un piacere cacciare la
      faccia in un secchio d’acqua e magari buttarsi sull’erba di quei
      prati tra i carri, i birocci e lo stallatico dei cavalli e dei
      buoi. — Chi pagava? — dicevo. I comuni, le famiglie, gli
      ambiziosi, tutti quanti. E a mangiare, diceva, erano sempre gli
      stessi.</p>
    <p class="P2">Che cosa mangiavano, bisognava sentire. Mi tornavano
      in mente le cene di cui si raccontava alla Mora, cene d’altri
      paesi e d’altri tempi. Ma i piatti erano sempre gli stessi, e a
      sentirli mi pareva di rientrare nella cucina della Mora, di
      rivedere le donne grattugiare, impastare, farcire, scoperchiare e
      far fuoco, e mi tornava in bocca quel sapore, sentivo lo schiocco
      dei sarmenti rotti.</p>
    <p class="P2">— Tu ci avevi la passione, – gli dicevo. – Perché hai
      smesso? Perché è morto tuo padre?</p>
    <p class="P2">E Nuto diceva che, prima cosa, suonando se ne portano
      a casa pochi, e poi che tutto quello spreco e non sapere mai bene
      chi paga, alla fine disgusta. — Poi c’è stata la guerra, – diceva.
      – Magari alle ragazze prudevano ancora le gambe, ma chi le faceva
      piú ballare? La gente si è divertita diverso, negli anni di
      guerra.</p>
    <p class="P2">— Però la musica mi piace, – continuò Nuto
      ripensandoci, – c’è soltanto il guaio ch’è un cattivo padrone...
      Diventa un vizio, bisogna smettere. Mio padre diceva ch’è meglio
      il vizio delle donne...</p>
    <p class="P2">— Già, – gli dissi, – come sei stato con le donne? Una
      volta ti piacevano. Sul ballo ci passano tutte.</p>
    <p class="P2">Nuto ha un modo di ridere fischiettando, anche se fa
      sul serio.</p>
    <p class="P2">— Non hai fornito l’ospedale di Alessandria?</p>
    <p class="P2">— Spero di no, – disse lui. – Per uno come te, quanti
      meschini.</p>
    <p class="P2">Poi mi disse che, delle due, preferiva la musica.
      Mettersi in gruppo – a volte succedeva – le notti che rientravano
      tardi, e suonare, suonare, lui, la cornetta, e il mandolino,
      andando per lo stradone nel buio, lontano dalle case, lontano
      dalle donne e dai cani che rispondono da matti, suonare cosí. —
      Serenate non ne ho mai fatte, – diceva, – una ragazza, se è bella,
      non è la musica che cerca. Cerca la sua soddisfazione davanti alle
      amiche, cerca l’uomo. Non ho mai conosciuto una ragazza che
      capisse cos’è suonare...</p>
    <p class="P2">Nuto s’accorse che ridevo e disse subito: — Te ne
      conto una. Avevo un musicante, Arboreto, che suonava il
      bombardino. Faceva tante serenate che di lui dicevamo: Quei due
      non si parlano mica, si suonano...</p>
    <p class="P2">Questi discorsi li facevamo sullo stradone, o alla sua
      finestra bevendo un bicchiere, e sotto avevamo la piana del Belbo,
      le albere che segnavano quel filo d’acqua, e davanti la grossa
      collina di Gaminella, tutta vigne e macchie di rive. Da quanto
      tempo non bevevo di quel vino?</p>
    <p class="P2">— Te l’ho già detto, – dissi a Nuto, – che il Cola
      vuol vendere?</p>
    <p class="P2">— Soltanto la terra? – disse lui. – Stai attento che
      ti vende anche il letto.</p>
    <p class="P2">— Di sacco o di piuma? – dissi tra i denti. – Sono
      vecchio.</p>
    <p class="P2">— Tutte le piume diventano sacco, – disse Nuto. Poi mi
      fa: — Sei già andato a dare un’occhiata alla Mora?</p>
    <p class="P2">Difatti. Non c’ero andato. Era a due passi dalla casa
      del Salto e non c’ero andato. Sapevo che il vecchio, le figlie, i
      ragazzi, i servitori, tutti erano dispersi, spariti, chi morto,
      chi lontano. Restava soltanto Nicoletto, quel nipote scemo che mi
      aveva gridato tante volte bastardo pestando i piedi, e metà della
      roba era venduta.</p>
    <p class="P2">Dissi: — Un giorno ci andrò. Sono tornato. </p>
    <p class="P2"> </p>
    <p class="P2">* * * </p>
    <p class="P2"> </p>
    <h1 class="P1"><a id="a__III_"><span></span></a>III.</h1>
    <p class="P2"> </p>
    <p class="P2">Di Nuto musicante avevo avuto notizie fresche
      addirittura in America – quanti anni fa? – quando ancora non
      pensavo a tornare, quando avevo mollato la squadra ferrovieri e di
      stazione in stazione ero arrivato in California e vedendo quelle
      lunghe colline sotto il sole avevo detto: «Sono a casa». Anche
      l’America finiva nel mare, e stavolta era inutile imbarcarmi
      ancora, cosí m’ero fermato tra i pini e le vigne. «A vedermi la
      zappa in mano», dicevo, «quelli di casa riderebbero». Ma non si
      zappa in California. Sembra di fare i giardinieri, piuttosto. Ci
      trovai dei piemontesi e mi seccai: non valeva la pena aver
      traversato tanto mondo, per vedere della gente come me, che per
      giunta mi guardava di traverso. Piantai le campagne e feci il
      lattaio a Oakland. La sera, traverso il mare della baia, si
      vedevano i lampioni di San Francisco. Ci andai, feci un mese di
      fame e, quando uscii di prigione, ero al punto che invidiavo i
      cinesi. Adesso mi chiedevo se valeva la pena di traversare il
      mondo per vedere chiunque. Ritornai sulle colline.</p>
    <p class="P2">Ci vivevo da un pezzo e m’ero fatto una ragazza che
      non mi piaceva piú da quando lavorava con me nel locale sulla
      strada del Cerrito. A forza di venire a prendermi sull’uscio,
      s’era fatta assumere come cassiera, e adesso tutto il giorno mi
      guardava attraverso il banco, mentre friggevo il lardo e riempivo
      bicchieri. La sera uscivo fuori e lei mi raggiungeva correndo
      sull’asfalto coi tacchetti, mi prendeva a braccio e voleva che
      fermassimo una macchina per scendere al mare, per andare al
      cinema. Appena fuori della luce del locale, si era soli sotto le
      stelle, in un baccano di grilli e di rospi. Io avrei voluto
      portarmela in quella campagna, tra i meli, i boschetti, o anche
      soltanto l’erba corta dei ciglioni, rovesciarla su quella terra,
      dare un senso a tutto il baccano sotto le stelle. Non voleva
      saperne. Strillava come fanno le donne, chiedeva di entrare in un
      altro locale. Per lasciarsi toccare – avevamo una stanza in un
      vicolo di Oakland – voleva essere sbronza.</p>
    <p class="P2">Fu una di quelle notti che sentii raccontare di Nuto.
      Da un uomo che veniva da Bubbio. Lo capii dalla statura e dal
      passo, prima ancora che aprisse bocca. Portava un camion di
      legname e, mentre fuori gli facevano il pieno della benzina, lui
      mi chiese una birra.</p>
    <p class="P2">— Sarebbe meglio una bottiglia, — dissi in dialetto, a
      labbra strette.</p>
    <p class="P2">Gli risero gli occhi e mi guardò. Parlammo tutta la
      sera, fin che da fuori non sfiatarono il clacson. Nora, dalla
      cassa, tendeva l’orecchio, si agitava, ma Nora non era mai stata
      nell’Alessandrino e non capiva. Versai perfino al mio amico una
      tazza di whisky proibito. Mi raccontò che lui a casa aveva fatto
      il conducente, i paesi dove aveva girato, perché era venuto in
      America. — Ma se sapevo che si beve questa roba... Mica da dire,
      riscalda, ma un vino da pasto non c’è...</p>
    <p class="P2">— Non c’è niente, – gli dissi, – è come la luna.</p>
    <p class="P2">Nora, irritata, si aggiustava i capelli. Si girò sulla
      sedia e aprí la radio sui ballabili. Il mio amico strinse le
      spalle, si chinò e mi disse sul banco facendo cenno all’indietro
      con la mano: — A te queste donne ti piacciono?</p>
    <p class="P2">Passai lo straccio sul banco. — Colpa nostra, – dissi.
      – Questo paese è casa loro.</p>
    <p class="P2">Lui stette zitto ascoltando la radio. Io sentivo sotto
      la musica, uguale, la voce dei rospi. Nora, impettita, gli
      guardava la schiena con disprezzo.</p>
    <p class="P2">— È come questa musichetta, – disse lui. – C’è
      confronto? Non sanno mica suonare...</p>
    <p class="P2">E mi raccontò della gara di Nizza l’anno prima, quando
      erano venute le bande di tutti i paesi, da Cortemilia, da San
      Marzano, da Canelli, da Neive, e avevano suonato suonato, la gente
      non si muoveva piú, s’era dovuta rimandare la corsa dei cavalli,
      anche il parroco ascoltava i ballabili, bevevano soltanto per
      farcela, a mezzanotte suonavano ancora, e aveva vinto il Tiberio,
      la banda di Neive. Ma c’era stata discussione, fughe, bottiglie in
      testa, e secondo lui meritava il premio quel Nuto del Salto...</p>
    <p class="P2">— Nuto? ma lo conosco.</p>
    <p class="P2">E allora l’amico disse a me chi era Nuto e che cosa
      faceva. Raccontò che quella stessa notte, per farla vedere agli
      ignoranti, Nuto s’era messo sullo stradone e avevano suonato senza
      smettere fino a Calamandrana. Lui li aveva seguiti in bicicletta,
      sotto la luna, e suonavano cosí bene che dalle case le donne
      saltavano giú dal letto e battevano le mani e allora la banda si
      fermava e cominciava un altro pezzo. Nuto, in mezzo, portava tutti
      col clarino.</p>
    <p class="P2">Nora gridò che facessi smettere il clacson. Versai
      un’altra tazza al mio amico e gli chiesi quando tornava a Bubbio.</p>
    <p class="P2">— Anche domani, – disse lui, – se potessi.</p>
    <p class="P2">Quella notte, prima di scendere a Oakland, andai a
      fumare una sigaretta sull’erba, lontano dalla strada dove
      passavano le macchine, sul ciglione vuoto. Non c’era luna ma un
      mare di stelle, tante quante le voci dei rospi e dei grilli.
      Quella notte, se anche Nora si fosse lasciata rovesciare
      sull’erba, non mi sarebbe bastato. I rospi non avrebbero smesso di
      urlare, né le automobili di buttarsi per la discesa accelerando,
      né l’America di finire con quella strada, con quelle città
      illuminate sotto la costa. Capii nel buio, in quell’odore di
      giardino e di pini, che quelle stelle non erano le mie, che come
      Nora e gli avventori mi facevano paura. Le uova al lardo, le buone
      paghe, le arance grosse come angurie, non erano niente,
      somigliavano a quei grilli e a quei rospi. Valeva la pena esser
      venuto? Dove potevo ancora andare? Buttarmi dal molo?</p>
    <p class="P2">Adesso sapevo perché ogni tanto sulle strade si
      trovava una ragazza strangolata in un’automobile, o dentro una
      stanza o in fondo a un vicolo. Che anche loro, questa gente,
      avesse voglia di buttarsi sull’erba, di andare d’accordo coi
      rospi, di esser padrona di un pezzo di terra quant’è lunga una
      donna, e dormirci davvero, senza paura? Eppure il paese era
      grande, ce n’era per tutti. C’erano donne, c’era terra, c’era
      denari. Ma nessuno ne aveva abbastanza, nessuno per quanto ne
      avesse si fermava, e le campagne, anche le vigne, sembravano
      giardini pubblici, aiuole finte come quelle delle stazioni, oppure
      incolti, terre bruciate, montagne di ferraccio. Non era un paese
      che uno potesse rassegnarsi, posare la testa e dire agli altri:
      «Per male che vada mi conoscete. Per male che vada lasciatemi
      vivere». Era questo che faceva paura. Neanche tra loro non si
      conoscevano; traversando quelle montagne si capiva a ogni svolta
      che nessuno lí si era mai fermato, nessuno le aveva toccate con le
      mani. Per questo un ubriaco lo caricavano di botte, lo mettevano
      dentro, lo lasciavano per morto. E avevano non soltanto la
      sbornia, ma anche la donna cattiva. Veniva il giorno che uno per
      toccare qualcosa, per farsi conoscere, strozzava una donna, le
      sparava nel sonno, le rompeva la testa con una chiave inglese.</p>
    <p class="P2">Nora mi chiamò dalla strada, per andare in città.
      Aveva una voce, in distanza, come quella dei grilli. Mi scappò da
      ridere, all’idea se avesse saputo quel che pensavo. Ma queste cose
      non si dicono a nessuno, non serve. Un bel mattino non mi avrebbe
      piú visto, ecco tutto. Ma dove andare? Ero arrivato in capo al
      mondo, sull’ultima costa, e ne avevo abbastanza. Allora cominciai
      a pensare che potevo ripassare le montagne. </p>
    <p class="P2"> </p>
    <p class="P2">* * * </p>
    <p class="P2"> </p>
    <h1 class="P1"><a id="a__IV_"><span></span></a>IV.</h1>
    <p class="P2"> </p>
    <p class="P2">Nemmeno per la Madonna d’agosto Nuto ha voluto
      imboccare il clarino – dice che è come nel fumare, quando si
      smette bisogna smettere davvero. Di sera veniva all’Angelo e
      stavamo a prendere il fresco sul poggiolo della mia stanza. Il
      poggiolo dà sulla piazza e la piazza era un finimondo, ma noi
      guardavamo di là dai tetti le vigne bianche sotto la luna.</p>
    <p class="P2">Nuto che di tutto vuol darsi ragione mi parlava di che
      cos’è questo mondo, voleva sapere da me quel che si fa e quel che
      si dice, ascoltava col mento poggiato sulla ringhiera.</p>
    <p class="P2">— Se sapevo suonare come te, non andavo in America, –
      dissi. – Sai com’è a quell’età. Basta vedere una ragazza,
      prendersi a pugni con uno, tornare a casa sotto il mattino. Uno
      vuol fare, esser qualcosa, decidersi. Non ti rassegni a far la
      vita di prima. Andando sembra piú facile. Si sentono tanti
      discorsi. A quell’età una piazza come questa sembra il mondo. Uno
      crede che il mondo sia cosí...</p>
    <p class="P2">Nuto taceva e guardava i tetti.</p>
    <p class="P2">— ...Chi sa quanti dei ragazzi qui sotto, – dissi, –
      vorrebbero prendere la strada di Canelli...</p>
    <p class="P2">— Ma non la prendono, – disse Nuto. – Tu invece l’hai
      presa. Perché?</p>
    <p class="P2">Si sanno queste cose? Perché alla Mora mi dicevano
      anguilla? Perché un mattino sul ponte di Canelli avevo visto
      un’automobile investire quel bue? Perché non sapevo suonare
      neanche la chitarra?</p>
    <p class="P2">Dissi: — Alla Mora stavo troppo bene. Credevo che
      tutto il mondo fosse come la Mora.</p>
    <p class="P2">— No, – disse Nuto, – qui stanno male ma nessuno va
      via. È perché c’è un destino. Tu a Genova, in America, va’ a
      sapere, dovevi far qualcosa, capire qualcosa che ti sarebbe
      toccato.</p>
    <p class="P2">— Proprio a me? Ma non c’era bisogno di andare fin là.</p>
    <p class="P2">— Magari è qualcosa di bello, – disse Nuto, – non hai
      fatto i soldi? Magari non te ne sei neanche accorto. Ma a tutti
      succede qualcosa.</p>
    <p class="P2">Parlava a testa bassa, la voce usciva storta contro la
      ringhiera. Fece scorrere i denti sulla ringhiera. Sembrava che
      giocasse. A un tratto alzò la testa. — Un giorno o l’altro ti
      racconto delle cose di qui, – disse. – A tutti qualcosa tocca.
      Vedi dei ragazzi, della gente che non è niente, non fanno nessun
      male, ma viene il giorno che anche loro...</p>
    <p class="P2">Sentivo che faceva fatica. Trangugiò la saliva. Da
      quando ci eravamo rivisti non mi ero ancora abituato a
      considerarlo diverso da quel Nuto scavezzacollo e tanto in gamba
      che c’insegnava a tutti quanti e sapeva sempre dir la sua. Mai che
      mi ricordassi che adesso l’avevo raggiunto e che avevamo la stessa
      esperienza. Nemmeno mi sembrava cambiato; era soltanto un po’ piú
      spesso, un po’ meno fantastico, quella faccia da gatto era piú
      tranquilla e sorniona. Aspettai che si facesse coraggio e si
      levasse quel peso. Ho sempre visto che la gente, a lasciarle
      tempo, vuota il sacco.</p>
    <p class="P2">Ma Nuto quella sera non vuotò il sacco. Cambiò
      discorso.</p>
    <p class="P2">Disse: — Sentili, come saltano e come bestemmiano. Per
      farli venire a pregar la madonna il parroco bisogna che li lasci
      sfogare. E loro per potersi sfogare bisogna che accendano i lumi
      alla madonna. Chi dei due frega l’altro?</p>
    <p class="P2">— Si fregano a turno, — dissi.</p>
    <p class="P2">— No no, – disse Nuto, – la vince il parroco. Chi è
      che paga l’illuminazione, i mortaretti, il priorato e la musica? E
      chi se la ride l’indomani della festa? Dannati, si rompono la
      schiena per quattro palmi di terra, e poi se li fanno mangiare.</p>
    <p class="P2">— Non dici che la spesa piú grossa tocca alle famiglie
      ambiziose?</p>
    <p class="P2">— E le famiglie ambiziose dove prendono i soldi? Fan
      lavorare il servitore, la donnetta, il contadino. E la terra, dove
      l’han presa? Perché dev’esserci chi ne ha molta e chi niente?</p>
    <p class="P2">— Cosa sei? comunista?</p>
    <p class="P2">Nuto mi guardò tra storto e allegro. Lasciò che la
      banda si sfogasse, poi sbirciandomi sempre borbottò: — Siamo
      troppo ignoranti in questo paese. Comunista non è chi vuole. C’era
      uno, lo chiamavano il Ghigna, che si dava del comunista e vendeva
      i peperoni in piazza. Beveva e poi gridava di notte. Questa gente
      fa piú male che bene. Ci vorrebbero dei comunisti non ignoranti,
      che non guastassero il nome. Il Ghigna han fatto presto a
      fregarlo, piú nessuno gli comprava i peperoni. Ha dovuto andar via
      quest’inverno.</p>
    <p class="P2">Gli dissi che aveva ragione ma dovevano muoversi nel
      ’45 quando il ferro era caldo. Allora anche il Ghigna sarebbe
      stato un aiuto. — Credevo tornando in Italia di trovarci qualcosa
      di fatto. Avevate il coltello dal manico...</p>
    <p class="P2">— Io non avevo che una pialla e uno scalpello, — disse
      Nuto.</p>
    <p class="P2">— Della miseria ne ho vista dappertutto, – dissi. – Ci
      sono dei paesi dove le mosche stanno meglio dei cristiani. Ma non
      basta per rivoltarsi. La gente ha bisogno di una spinta. Allora
      avevate la spinta e la forza... C’eri anche tu sulle colline?</p>
    <p class="P2">Non gliel’avevo mai chiesto. Sapevo di diversi del
      paese – giovanotti venuti al mondo quando noi non avevamo
      vent’anni – che c’erano morti, su quelle strade, per quei boschi.
      Sapevo molte cose, gliele avevo chieste, ma non se lui avesse
      portato il fazzoletto rosso e maneggiato un fucile. Sapevo che
      quei boschi s’erano riempiti di gente di fuori, renitenti alla
      leva, scappati di città, teste calde – e Nuto non era di nessuno
      di questi. Ma Nuto è Nuto e sa meglio di me quel che è giusto.</p>
    <p class="P2">— No, – disse Nuto, – se ci andavo, mi bruciavano la
      casa.</p>
    <p class="P2">Nella riva del Salto Nuto aveva tenuto nascosto dentro
      una tana un partigiano ferito e gli portava da mangiare di notte.
      Me lo aveva detto sua mamma. Ci credevo. Era Nuto. Soltanto ieri
      per strada incontrando due ragazzi che tormentavano una lucertola
      gli aveva preso la lucertola. Vent’anni passano per tutti.</p>
    <p class="P2">— Se il sor Matteo ce l’avesse fatto a noi quando
      andavamo nella riva, – gli avevo detto, – cos’avresti risposto?
      Quante nidiate hai fatto fuori a quei tempi?</p>
    <p class="P2">— Sono gesti da ignoranti, – aveva detto. – Facevamo
      male tutt’e due. Lasciale vivere le bestie. Soffrono già la loro
      parte in inverno.</p>
    <p class="P2">— Dico niente. Hai ragione.</p>
    <p class="P2">— E poi, si comincia cosí, si finisce con scannarsi e
      bruciare i paesi.</p>
    <p class="P2"> </p>
    <p class="P2">* * * </p>
    <p class="P2"> </p>
    <p class="P2"> </p>
    <p class="P2"> </p>
    <p class="P2"> </p>
  </body>
</html>
