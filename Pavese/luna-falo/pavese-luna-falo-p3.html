<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1 plus MathML 2.0//EN" "http://www.w3.org/Math/DTD/mathml2/xhtml-math11-f.dtd">
<html xmlns="http://www.w3.org/1999/xhtml" lang="en-US">
  <!--This file was converted to xhtml by LibreOffice - see https://cgit.freedesktop.org/libreoffice/core/tree/filter/source/xslt for the code.--><head
    profile="http://dublincore.org/documents/dcmi-terms/">
    <meta http-equiv="Content-Type" content="text/html; charset=UTF-8" />
    <title xml:lang="en-US">Cesare Pavese - La Luna e i falò (Parte 3)</title>
    <meta name="DCTERMS.title" content="" xml:lang="en-US" />
    <meta name="DCTERMS.language" content="en-US"
      scheme="DCTERMS.RFC4646" />
    <meta name="DCTERMS.source"
      content="http://xml.openoffice.org/odf2xhtml" />
    <meta name="DCTERMS.creator" content="Manuel Rossi" />
    <meta name="DCTERMS.issued" content="2022-11-20T19:26:59.656000000"
      scheme="DCTERMS.W3CDTF" />
    <meta name="DCTERMS.contributor" content="Manuel Rossi" />
    <meta name="DCTERMS.modified"
      content="2022-11-20T19:30:17.253000000" scheme="DCTERMS.W3CDTF" />
    <meta name="xsl:vendor" content="libxslt" />
    <link rel="schema.DC" href="http://purl.org/dc/elements/1.1/"
      hreflang="en" />
    <link rel="schema.DCTERMS" href="http://purl.org/dc/terms/"
      hreflang="en" />
    <link rel="schema.DCTYPE" href="http://purl.org/dc/dcmitype/"
      hreflang="en" />
    <link rel="schema.DCAM" href="http://purl.org/dc/dcam/"
      hreflang="en" />
    <style>
    table { border-collapse:collapse; border-spacing:0; empty-cells:show }
    td, th { vertical-align:top; font-size:12pt;}
    h1, h2, h3, h4, h5, h6 { clear:both;}
    ol, ul { margin:0; padding:0;}
    li { list-style: none; margin:0; padding:0;}
    span.footnodeNumber { padding-right:1em; }
    span.annotation_style_by_filter { font-size:95%; font-family:Arial; background-color:#fff000;  margin:0; border:0; padding:0;  }
    span.heading_numbering { margin-right: 0.8rem; }* { margin:0;}
    .P1 { font-size:24pt; font-weight:bold; margin-bottom:0.212cm; margin-top:0.423cm; font-family:'Liberation Sans'; writing-mode:horizontal-tb; direction:ltr;}
    .P2 { font-size:18pt; font-family:'Open Sans'; writing-mode:horizontal-tb; direction:ltr;}
    .P3 { font-size:18pt; font-family:'Open Sans'; writing-mode:horizontal-tb; direction:ltr;font-weight:bold; }
    /* ODF styles with no properties representable as CSS:
     { } */
</style>
    <meta name="author" content="Cesare Pavese" />
    <meta name="description" content="a cura di Manuel Rossi" />
  </head>
  <body dir="ltr" style="max-width:21.001cm;margin-top:2cm;
    margin-bottom:2cm; margin-left:2cm; margin-right:2cm; ">
    <p class="P3">Cesare Pavese – La Luna e i falò (Parte 3)</p>
    <p class="P2"> </p>
    <p class="P2">* * * </p>
    <p class="P2"> </p>
    <h1 class="P1"><a id="a__IX_"><span></span></a>IX.</h1>
    <p class="P2"> </p>
    <p class="P2">Adesso bisognava scendere nel cortile della casa e
      dargli quel piacere. Ma sapevo che avrebbe dovuto sturarmi una
      bottiglia e poi la bottiglia pagarla ai mezzadri. Gli dissi ch’era
      tardi, ch’ero atteso in paese, che a quell’ora non prendevo mai
      niente. Lo lasciai nel suo bosco, sotto i pini.</p>
    <p class="P2">Ripensai a questa storia le volte che passavo per la
      strada di Gaminella, al canneto del ponte. Qui ci avevo giocato
      anch’io con Angiolina e Giulia, e fatto l’erba per i conigli.
      Cinto si trovava sovente al ponte, perché gli avevo regalato degli
      ami e del filo di lenza e gli raccontavo come si pesca in alto
      mare e si tira ai gabbiani. Di qui non si vedevano né San Grato né
      il paese. Ma sulle grandi schiene di Gaminella e del Salto, sulle
      colline piú lontane oltre Canelli, c’erano dei ciuffi scuri di
      piante, dei canneti, delle macchie – sempre gli stessi – che
      somigliavano a quello del Cavaliere. Da ragazzo fin lassú non
      c’ero mai potuto salire; da giovane lavoravo e mi accontentavo
      delle fiere e dei balli. Adesso, senza decidermi, rimuginavo che
      doveva esserci qualcosa lassú, sui pianori, dietro le canne e le
      ultime cascine sperdute. Che cosa poteva esserci? Lassú tra
      incolto e bruciato dal sole.</p>
    <p class="P2">— Li hanno fatti quest’anno i falò? – chiesi a Cinto.
      – Noi li facevamo sempre. La notte di S. Giovanni tutta la collina
      era accesa.</p>
    <p class="P2">— Poca roba, – disse lui. – Lo fanno grosso alla
      Stazione, ma di qui non si vede. Il Piola dice che una volta ci
      bruciavano delle fascine.</p>
    <p class="P2">Il Piola era il suo Nuto, un ragazzotto lungo e
      svelto. Avevo visto Cinto corrergli dietro nel Belbo, zoppicando.</p>
    <p class="P2">— Chi sa perché mai, – dissi, – si fanno questi
      fuochi.</p>
    <p class="P2">Cinto stava a sentire. — Ai miei tempi, – dissi, – i
      vecchi dicevano che fa piovere... Tuo padre l’ha fatto il falò? Ci
      sarebbe bisogno di pioggia quest’anno... Dappertutto accendono il
      falò.</p>
    <p class="P2">— Si vede che fa bene alle campagne, – disse Cinto. —
      Le ingrassa.</p>
    <p class="P2">Mi sembrò di essere un altro. Parlavo con lui come
      Nuto aveva fatto con me.</p>
    <p class="P2">— Ma allora com’è che lo si accende sempre fuori dai
      coltivi? – dissi. – L’indomani trovi il letto del falò sulle
      strade, per le rive, nei gerbidi...</p>
    <p class="P2">— Non si può mica bruciare la vigna, — disse lui
      ridendo.</p>
    <p class="P2">— Sí, ma invece il letame lo metti nel buono...</p>
    <p class="P2">Questi discorsi non finivano mai, perché quella voce
      rabbiosa lo chiamava, o passava un ragazzo dei Piola o del Morone,
      e Cinto si tirava su, diceva, come avrebbe detto suo padre: —
      Allora andiamo un po’ a vedere — e partiva. Non mi lasciava mai
      capire se con me si fermava per creanza o perché ci stesse
      volentieri. Certo, quando gli raccontavo cos’è il porto di Genova
      e come si fanno i carichi e la voce delle sirene delle navi e i
      tatuaggi dei marinai e quanti giorni si sta in mare, lui mi
      ascoltava con gli occhi sottili. Questo ragazzo, pensavo, con la
      sua gamba sarà sempre un morto di fame in campagna. Non potrà mai
      dare di zappa o portare i cavagni. Non andrà neanche soldato e
      cosí non vedrà la città. Se almeno gli mettessi la voglia.</p>
    <p class="P2">— Questa sirena dei bastimenti, – lui mi disse, quel
      giorno che ne parlavo, – è come la sirena che suonavano a Canelli
      quando c’era la guerra?</p>
    <p class="P2">— Si sentiva?</p>
    <p class="P2">— Altroché. Dicono ch’era piú forte del fischio del
      treno. La sentivano tutti. Di notte uscivano per vedere se
      bombardavano Canelli. L’ho sentita anch’io e ho visto gli
      aeroplani...</p>
    <p class="P2">— Ma se ti portavano ancora in braccio...</p>
    <p class="P2">— Giuro che mi ricordo.</p>
    <p class="P2">Nuto, quando gli dissi quel che raccontavo al ragazzo,
      sporse il labbro come per imboccare il clarino e scosse il capo
      con forza. — Fai male, – mi disse. – Fai male. Cosa gli metti
      delle voglie? Tanto se le cose non cambiano sarà sempre un
      disgraziato...</p>
    <p class="P2">— Che almeno sappia quel che perde.</p>
    <p class="P2">— Cosa vuoi che se ne faccia. Quand’abbia visto che
      nel mondo c’è chi sta meglio e chi sta peggio, che cosa gli
      frutta? Se è capace di capirlo, basta che guardi suo padre. Basta
      che vada in piazza la domenica, sugli scalini della chiesa c’è
      sempre uno che chiede, zoppo come lui. E dentro ci sono i banchi
      per i ricchi, col nome d’ottone...</p>
    <p class="P2">— Piú lo svegli, – dissi, – piú capisce le cose.</p>
    <p class="P2">— Ma è inutile mandarlo in America. L’America è già
      qui. Sono qui i milionari e i morti di fame.</p>
    <p class="P2">Io dissi che Cinto avrebbe dovuto imparare un mestiere
      e per impararlo doveva uscire dalle grinfie del padre. — Sarebbe
      meglio fosse nato bastardo, – dissi. – Doversene andare e
      cavarsela. Finché non va in mezzo alla gente, verrà su come suo
      padre.</p>
    <p class="P2">— Ce n’è delle cose da cambiare, — disse Nuto.</p>
    <p class="P2">Allora gli dissi che Cinto era sveglio e che per lui
      ci sarebbe voluta una cascina come la Mora era stata per noi. — La
      Mora era come il mondo, – dissi. – Era un’America, un porto di
      mare. Chi andava chi veniva, si lavorava e si parlava... Adesso
      Cinto è un bambino, ma poi cresce. Ci saranno le ragazze... Vuoi
      mettere quel che vuol dire conoscere delle donne sveglie? Delle
      ragazze come Irene e Silvia?...</p>
    <p class="P2">Nuto non disse niente. M’ero già accorto che della
      Mora non parlava volentieri. Con tanto che mi aveva raccontato
      degli anni di musicante, il discorso piú vecchio, di quando
      eravamo ragazzi, lo lasciava cadere. O magari lo cambiava a suo
      modo, attaccando a discutere. Stavolta stette zitto, sporgendo le
      labbra, e soltanto quando gli raccontai di quella storia dei falò
      nelle stoppie, alzò la testa. — Fanno bene sicuro, – saltò. –
      Svegliano la terra.</p>
    <p class="P2">— Ma, Nuto, – dissi, – non ci crede neanche Cinto.</p>
    <p class="P2">Eppure, disse lui, non sapeva cos’era, se il calore o
      la vampa o che gli umori si svegliassero, fatto sta che tutti i
      coltivi dove sull’orlo si accendeva il falò davano un raccolto piú
      succoso, piú vivace.</p>
    <p class="P2">— Questa è nuova, – dissi. – Allora credi anche nella
      luna?</p>
    <p class="P2">— La luna, – disse Nuto, – bisogna crederci per forza.
      Prova a tagliare a luna piena un pino, te lo mangiano i vermi. Una
      tina la devi lavare quando la luna è giovane. Perfino gli innesti,
      se non si fanno ai primi giorni della luna, non attaccano.</p>
    <p class="P2">Allora gli dissi che nel mondo ne avevo sentite di
      storie, ma le piú grosse erano queste. Era inutile che trovasse
      tanto da dire sul governo e sui discorsi dei preti se poi credeva
      a queste superstizioni come i vecchi di sua nonna. E fu allora che
      Nuto calmo calmo mi disse che superstizione è soltanto quella che
      fa del male, e se uno adoperasse la luna e i falò per derubare i
      contadini e tenerli all’oscuro, allora sarebbe lui l’ignorante e
      bisognerebbe fucilarlo in piazza. Ma prima di parlare dovevo
      ridiventare campagnolo. Un vecchio come il Valino non saprà
      nient’altro ma la terra la conosceva.</p>
    <p class="P2">Discutemmo come cani arrabbiati un bel po’, ma lo
      chiamarono in segheria e io discesi sullo stradone ridendo. Ebbi
      una mezza tentazione di passare dalla Mora, ma poi faceva caldo.
      Guardando verso Canelli (era una giornata colorita, serena),
      prendevo in un’occhiata sola la piana del Belbo, Gaminella di
      fronte, il Salto di fianco, e la palazzina del Nido, rossa in
      mezzo ai suoi platani, profilata sulla costa dell’estrema collina.
      Tante vigne, tante rive, tante coste bruciate, quasi bianche, mi
      misero voglia di essere ancora in quella vigna della Mora, sotto
      la vendemmia, e veder arrivare le figlie del sor Matteo col
      cestino. La Mora era dietro quegli alberi verso Canelli, sotto la
      costa del Nido.</p>
    <p class="P2">Invece traversai Belbo, sulla passerella, e mentre
      andavo rimuginavo che non c’è niente di piú bello di una vigna ben
      zappata, ben legata, con le foglie giuste e quell’odore della
      terra cotta dal sole d’agosto. Una vigna ben lavorata è come un
      fisico sano, un corpo che vive, che ha il suo respiro e il suo
      sudore. E di nuovo, guardandomi intorno, pensavo a quei ciuffi di
      piante e di canne, quei boschetti, quelle rive – tutti quei nomi
      di paesi e di siti là intorno – che sono inutili e non danno
      raccolto, eppure hanno anche quelli il loro bello – ogni vigna la
      sua macchia – e fa piacere posarci l’occhio e saperci i nidi. «Le
      donne, – pensai, – hanno addosso qualcosa di simile».</p>
    <p class="P2">Io sono scemo, dicevo, da vent’anni me ne sto via e
      questi paesi mi aspettano. Mi ricordai la delusione ch’era stata
      camminare la prima volta per le strade di Genova – ci camminavo
      nel mezzo e cercavo un po’ d’erba. C’era il porto, questo sí,
      c’erano le facce delle ragazze, c’erano i negozi e le banche, ma
      un canneto, un odor di fascina, un pezzo di vigna, dov’erano?
      Anche la storia della luna e dei falò la sapevo. Soltanto, m’ero
      accorto, che non sapevo piú di saperla. </p>
    <p class="P2"> </p>
    <p class="P2">* * * </p>
    <p class="P2"> </p>
    <h1 class="P1"><a id="a__X_"><span></span></a>X.</h1>
    <p class="P2"> </p>
    <p class="P2">Se mi mettevo a pensare a queste cose non la finivo
      piú, perché mi tornavano in mente tanti fatti, tante voglie, tanti
      smacchi passati, e le volte che avevo creduto di essermi fatta una
      sponda, di avere degli amici e una casa, di potere addirittura
      metter su nome e piantare un giardino. L’avevo creduto, e mi ero
      anche detto «Se riesco a fare questi quattro soldi, mi sposo una
      donna e la spedisco col figlio in paese. Voglio che crescano
      laggiú come me». Invece il figlio non l’avevo, la moglie non
      parliamone – che cos’è questa valle per una famiglia che venga dal
      mare, che non sappia niente della luna e dei falò? Bisogna averci
      fatto le ossa, averla nelle ossa come il vino e la polenta, allora
      la conosci senza bisogno di parlarne, e tutto quello che per tanti
      anni ti sei portato dentro senza saperlo si sveglia adesso al
      tintinnío di una martinicca, al colpo di coda di un bue, al gusto
      di una minestra, a una voce che senti sulla piazza di notte.</p>
    <p class="P2">Il fatto è che Cinto – come me da ragazzo – queste
      cose non le sapeva, e nessuno nel paese le sapeva, se non forse
      qualcuno che se n’era andato. Se volevo capirmi con lui, capirmi
      con chiunque in paese, dovevo parlargli del mondo di fuori, dir la
      mia. O meglio ancora non parlarne: fare come se niente fosse e
      portarmi l’America, Genova, i soldi, scritti in faccia e chiusi in
      tasca. Queste cose piacevano – salvo a Nuto, si capisce, che
      cercava lui di capir me.</p>
    <p class="P2">Vedevo gente dentro l’Angelo, sul mercato, nei
      cortili. Qualcuno veniva a cercarmi, mi chiamavano di nuovo
      «quello del Mora». Volevano sapere che affari facevo, se compravo
      l’Angelo, se compravo la corriera. In piazza mi presentarono al
      parroco, che parlò di una cappelletta in rovina; al segretario
      comunale, che mi prese in disparte e mi disse che in municipio
      doveva esserci ancora la mia pratica, se volevamo far ricerche.
      Gli risposi ch’ero già stato in Alessandria, all’ospedale. Il meno
      invadente era sempre il Cavaliere, che sapeva tutto sull’antica
      ubicazione del paese e sulle malefatte del passato podestà.</p>
    <p class="P2">Sullo stradone e nelle cascine ci stavo meglio, ma
      neanche qui non mi credevano. Potevo spiegare a qualcuno che quel
      che cercavo era soltanto di vedere qualcosa che avevo già visto?
      Vedere dei carri, vedere dei fienili, vedere una bigoncia, una
      griglia, un fiore di cicoria, un fazzoletto a quadrettoni blu, una
      zucca da bere, un manico di zappa? Anche le facce mi piacevano
      cosí, come le avevo sempre viste: vecchie dalle rughe, buoi
      guardinghi, ragazze a fiorami, tetti a colombaia. Per me, delle
      stagioni eran passate, non degli anni. Piú le cose e i discorsi
      che mi toccavano eran gli stessi di una volta – delle canicole,
      delle fiere, dei raccolti di una volta, di prima del mondo – piú
      mi facevano piacere. E cosí le minestre, le bottiglie, le roncole,
      i tronchi sull’aia.</p>
    <p class="P2">Qui Nuto diceva che avevo torto, che dovevo ribellarmi
      che su quelle colline si facesse ancora una vita bestiale,
      inumana, che la guerra non fosse servita a niente, che tutto fosse
      come prima, salvo i morti.</p>
    <p class="P2">Parlammo anche del Valino e della cognata. Che il
      Valino adesso dormisse con la cognata era il meno – che cosa
      poteva fare? – ma in quella casa succedevano cose nere: Nuto mi
      disse che dalla piana del Belbo si sentivano le donne urlare
      quando il Valino si toglieva la cinghia e le frustava come bestie,
      e frustava anche Cinto – non era il vino, non ne avevano tanto,
      era la miseria, la rabbia di quella vita senza sfogo.</p>
    <p class="P2">Avevo saputo anche la fine di Padrino e dei suoi. Me
      l’aveva raccontata la nuora del Cola, quel tale che voleva
      vendermi la casa. A Cossano, dov’erano andati a finire coi quattro
      soldi del casotto, Padrino era morto vecchio vecchissimo – pochi
      anni fa – su una strada, dove i mariti delle figlie l’avevano
      buttato. La minore s’era sposata ragazza; l’altra, Angiolina, un
      anno dopo – con due fratelli che stavano alla Madonna della
      Rovere, in una cascina dietro ai boschi. Lassú erano vissute col
      vecchio e coi figli; facevano l’uva e la polenta, nient’altro; il
      pane scendevano a cuocerlo una volta al mese, tant’erano
      fuorimano. I due uomini lavoravano forte, sfiancavano i buoi e le
      donne; la piú giovane era morta in un campo ammazzata dal fulmine,
      l’altra, Angiolina, aveva fatto sette figli e poi s’era coricata
      con un tumore nelle costole, aveva penato e gridato tre mesi – il
      dottore saliva lassú una volta all’anno –, era morta senza nemmeno
      vedere il prete. Finite le figlie, il vecchio non aveva piú
      nessuno in casa che gli desse da mangiare e si era messo a girare
      le campagne e le fiere; il Cola l’aveva ancora intravisto, con un
      barbone bianco e pieno di paglie, l’anno prima della guerra. Era
      morto finalmente anche lui, sull’aia di una cascina, dov’era
      entrato a mendicare.</p>
    <p class="P2">Cosí era inutile che andassi a Cossano a cercare le
      mie sorellastre, a vedere se si ricordavano ancora di me. Mi restò
      in mente l’Angiolina distesa a denti aperti, come sua madre
      quell’inverno ch’era morta.</p>
    <p class="P2">Andai invece un mattino a Canelli, lungo la ferrata,
      per la strada che ai tempi della Mora avevo fatto tante volte.
      Passai sotto il Salto, passai sotto il Nido, vidi la Mora coi
      tigli che toccavano il tetto, il terrazzo delle ragazze, la
      vetrata, e l’ala bassa dei portici dove stavamo noialtri. Sentii
      voci che non conoscevo, tirai via.</p>
    <p class="P2">A Canelli entrai per un lungo viale che ai miei tempi
      non c’era, ma sentii subito l’odore – quella punta di vinacce, di
      arietta di Belbo e di vermut. Le stradette erano le stesse, con
      quei fiori alle finestre, e le facce, i fotografi, le palazzine.
      Dove c’era piú movimento era in piazza – un nuovo bar, una
      stazione di benzina, un va e vieni di motociclette nel polverone.
      Ma il grosso platano era là. Si capiva che i soldi correvano
      sempre.</p>
    <p class="P2">Passai la mattinata in banca e alla posta. Una piccola
      città – chi sa, intorno, quante altre ville e palazzotti sulle
      colline. Da ragazzo non mi ero sbagliato, nel mondo i nomi di
      Canelli contavano, di qui si apriva una finestra spaziosa. Dal
      ponte di Belbo guardai la valle, le colline basse verso Nizza.
      Niente era cambiato. Solo l’altr’anno c’era venuto col carro un
      ragazzo a vender l’uva insieme al padre. Chi sa se anche per Cinto
      Canelli sarebbe stata la porta del mondo.</p>
    <p class="P2">M’accorsi allora che tutto era cambiato. Canelli mi
      piaceva per se stessa, come la valle e le colline e le rive che ci
      sbucavano. Mi piaceva perché qui tutto finiva, perch’era l’ultimo
      paese dove le stagioni non gli anni s’avvicendano. Gli industriali
      di Canelli potevano fare tutti gli spumanti che volevano,
      impiantare uffici, macchine, vagoni, depositi era un lavoro che
      facevo anch’io – di qui partiva la strada che passava per Genova e
      portava chi sa dove. L’avevo percorsa, cominciando da Gaminella.
      Se mi fossi ritrovato ragazzo, l’avrei percorsa un’altra volta.
      Ebbene, e con questo? Nuto, che non se n’era mai andato veramente,
      voleva ancora capire il mondo, cambiare le cose, rompere le
      stagioni. O forse no, credeva sempre nella luna. Ma io, che non
      credevo nella luna, sapevo che tutto sommato soltanto le stagioni
      contano, e le stagioni sono quelle che ti hanno fatto le ossa, che
      hai mangiato quand’eri ragazzo. Canelli è tutto il mondo – Canelli
      e la valle del Belbo – e sulle colline il tempo non passa.</p>
    <p class="P2">Tornai verso sera sullo stradone lungo la ferrata.
      Passai il viale, passai sotto il Nido, passai la Mora. Alla casa
      del Salto trovai Nuto in grembiale, che piallava e fischiettava,
      scuro in faccia.</p>
    <p class="P2">— Cosa c’è?</p>
    <p class="P2">C’era che uno, scassando un incolto, aveva trovato
      altri due morti sui pianori di Gaminella, due spie repubblichine,
      testa schiacciata e senza scarpe. Erano corsi su il dottore e il
      pretore col sindaco per riconoscerli, ma dopo tre anni che cosa si
      poteva riconoscere? Dovevan essere repubblichini perché i
      partigiani morivano a valle, fucilati sulle piazze e impiccati ai
      balconi, o li mandavano in Germania.</p>
    <p class="P2">— Che c’è da pigliarsela? – dissi. – Si sa.</p>
    <p class="P2">Ma Nuto rimuginava, fischiettando scuro. </p>
    <p class="P2"> </p>
    <p class="P2">* * * </p>
    <p class="P2"> </p>
    <h1 class="P1"><a id="a__XI_"><span></span></a>XI.</h1>
    <p class="P2"> </p>
    <p class="P2">Diversi anni prima – qui da noi c’era già la guerra –
      avevo passato una notte che ogni volta che cammino lungo la
      ferrata mi torna in mente. Fiutavo già quello che poi successe –
      la guerra, l’internamento, il sequestro – e cercavo di vendere la
      baracca e trasferirmi nel Messico. Era il confine piú vicino e
      avevo visto a Fresno abbastanza messicani miserabili per sapere
      dove andavo. Poi l’idea mi passò perché delle mie cassette di
      liquori i messicani non avrebbero saputo che farsene, e venne la
      guerra. Mi lasciai sorprendere – ero stufo di prevedere e di
      correre, e ricominciare l’indomani. Mi toccò poi ricominciare a
      Genova l’altr’anno.</p>
    <p class="P2">Fatto sta che lo sapevo che non sarebbe durata, e la
      voglia di fare, di lavorare, di espormi, mi moriva tra le mani.
      Quella vita e quella gente a cui ero avvezzo da dieci anni,
      tornava a farmi paura e irritarmi. Andavo in giro in camioncino
      sulle strade statali, arrivai fino al deserto, fino a Yuma, fino
      ai boschi di piante grasse. M’aveva preso la smania di vedere
      qualcos’altro che non fossero la valle di San Joaquin o le solite
      facce. Sapevo già che finita la guerra avrei passato il mare per
      forza, e la vita che facevo era brutta e provvisoria.</p>
    <p class="P2">Poi smisi anche di fare puntate su quella strada del
      sud. Era un paese troppo grande, non sarei mai arrivato in nessun
      posto. Non ero piú quel giovanotto che con la squadra ferrovieri
      in otto mesi ero arrivato in California. Molti paesi vuol dire
      nessuno.</p>
    <p class="P2">Quella sera mi s’impannò il camioncino in aperta
      campagna. Avevo calcolato di arrivare alla stazione 37 col buio e
      dormirci. Faceva freddo, un freddo secco e polveroso, e la
      campagna era vuota. Campagna è dir troppo. A perdita d’occhio una
      distesa grigia di sabbia spinosa e monticelli che non erano
      colline, e i pali della ferrata. Pasticciai intorno al motore –
      niente da fare, non avevo bobine di ricambio.</p>
    <p class="P2">Allora cominciai a spaventarmi. In tutto il giorno non
      avevo incrociato che due macchine: andavano alla costa. Nel mio
      senso, nessuna. Non ero sulla strada statale, avevo voluto
      attraversare la contea. Mi dissi: «Aspetto. Passerà qualcuno».
      Nessuno passò fino all’indomani. Fortuna che avevo qualche coperta
      per avvolgermi. «E domani?» dicevo.</p>
    <p class="P2">Ebbi il tempo di studiare tutti i sassi della
      massicciata, le traversine, i fiocchi di un cardo secco, i tronchi
      grassi di due cacti nella conca sotto la strada. I sassi della
      massicciata avevano quel colore bruciato dal treno, che hanno in
      tutto il mondo. Un venticello scricchiolava sulla strada, mi
      portava un odore di sale. Faceva freddo come d’inverno. Il sole
      era già sotto, la pianura spariva.</p>
    <p class="P2">Nelle tane di quella pianura sapevo che correvano
      lucertole velenose e millepiedi; ci regnava il serpente.
      Cominciarono gli urli dei cani selvatici. Non eran loro il
      pericolo, ma mi fecero pensare che mi trovavo in fondo
      all’America, in mezzo a un deserto, lontano tre ore di macchina
      dalla stazione piú vicina. E veniva notte. L’unico segno di
      civiltà lo davano la ferrata e i fili dei pali. Almeno fosse
      passato il treno. Già varie volte mi ero addossato a un palo
      telegrafico e avevo ascoltato il ronzío della corrente come si fa
      da ragazzi. Quella corrente veniva dal nord e andava alla costa.
      Mi rimisi a studiare la carta.</p>
    <p class="P2">I cani continuavano a urlare, in quel mare grigio
      ch’era la pianura – una voce che rompeva l’aria come il canto del
      gallo – metteva freddo e disgusto. Fortuna che m’ero portata la
      bottiglia del whisky. E fumavo, fumavo, per calmarmi. Quando fu
      buio, proprio buio, accesi il cruscotto. I fari non osavo
      accenderli. Almeno passasse un treno.</p>
    <p class="P2">Mi venivano in mente tante cose che si raccontano,
      storie di gente che s’era messa su queste strade quando ancora le
      strade non c’erano, e li avevano ritrovati in una conca distesi,
      ossa e vestiti, nient’altro. I banditi, la sete, l’insolazione, i
      serpenti. Qui era facile capacitarsi che ci fosse stata un’epoca
      in cui la gente si ammazzava, in cui nessuno toccava terra se non
      per restarci. Quel filo sottile della ferrata e della strada era
      tutto il lavoro che ci avevano messo. Lasciare la strada,
      inoltrarsi nelle conche e nei cacti, sotto le stelle, era
      possibile?</p>
    <p class="P2">Lo starnuto di un cane, piú vicino, e un rotolío di
      pietre mi fece saltare. Spensi il cruscotto; lo riaccesi quasi
      subito. Per passare la paura, mi ricordai che verso sera avevo
      superato un carretto di messicani, tirato da un mulo, carico che
      sporgeva, di fagotti, di balle di roba, di casseruole e di facce.
      Doveva essere una famiglia che andava a fare la stagione a San
      Bernardino o su di là. Avevo visto i piedi magri dei bambini e gli
      zoccoli del mulo strisciare sulla strada. Quei calzonacci bianco
      sporco sventolavano, il mulo sporgeva il collo, tirava. Passandoli
      avevo pensato che quei tapini avrebbero fatto tappa in una conca –
      alla stazione 37 quella sera non ci arrivavano certo.</p>
    <p class="P2">Anche questi, pensai, dove ce l’hanno casa loro?
      Possibile nascere e vivere in un paese come questo? Eppure si
      adattavano, andavano a cercare le stagioni dove la terra ne dava,
      e facevano una vita che non gli lasciava pace, metà dell’anno
      nelle cave, metà sulle campagne. Questi non avevano avuto bisogno
      di passare per l’ospedale di Alessandria – il mondo era venuto a
      stanarli da casa con la fame, con la ferrata, con le loro
      rivoluzioni e i petroli, e adesso andavano e venivano rotolando,
      dietro al mulo. Fortunati che avevano un mulo. Ce n’era di quelli
      che partivano scalzi, senza nemmeno la donna.</p>
    <p class="P2">Scesi dalla cabina del camioncino e battei i piedi
      sulla strada per scaldarmeli. La pianura era smorta, macchiata di
      ombre vaghe, e nella notte la strada si vedeva appena. Il vento
      scricchiolava sempre, agghiacciato, sulla sabbia, e adesso i cani
      tacevano; si sentivano sospiri, ombre di voci. Avevo bevuto
      abbastanza da non prendermela piú. Fiutavo quell’odore di erba
      secca e di vento salato e pensavo alle colline di Fresno.</p>
    <p class="P2">Poi venne il treno. Cominciò che pareva un cavallo, un
      cavallo col carretto su dei ciottoli, e già s’intravedeva il
      fanale. Lí per lí avevo sperato che fosse una macchina o quel
      carretto dei messicani. Poi riempí tutta la pianura di baccano e
      faceva faville. Chi sa cosa ne dicono i serpenti e gli scorpioni,
      pensavo. Mi piombò addosso sulla strada, illuminandomi dai
      finestrini l’automobile, i cacti, una bestiola spaventata che
      scappò a saltelli; e filava sbatacchiando, risucchiando l’aria,
      schiaffeggiandomi. L’avevo tanto aspettato, ma quando il buio
      ricadde e la sabbia tornò a scricchiolare, mi dicevo che nemmeno
      in un deserto questa gente ti lasciano in pace. Se domani avessi
      dovuto scapparmene, nascondermi, per non farmi internare, mi
      sentivo già addosso la mano del poliziotto come l’urto del treno.
      Era questa l’America.</p>
    <p class="P2">Ritornai nella cabina, mi feci su in una coperta e
      cercavo di sonnecchiare come fossi sull’angolo della strada
      Bellavista. Adesso rimuginavo che con tanto che i californiani
      erano in gamba, quei quattro messicani cenciosi facevano una cosa
      che nessuno di loro avrebbe saputo. Accamparsi e dormire in quel
      deserto – donne e bambini – in quel deserto ch’era casa loro, dove
      magari coi serpenti s’intendevano. Bisogna che ci vada nel
      Messico, dicevo, scommetto che è il paese che fa per me.</p>
    <p class="P2">Piú avanti nella notte una grossa cagnara mi svegliò
      di soprassalto. Sembrava che tutta la pianura fosse un campo di
      battaglia, o un cortile. C’era una luce rossastra, scesi fuori
      intirizzito e scassato; tra le nuvole basse era spuntata una fetta
      di luna che pareva una ferita di coltello e insanguinava la
      pianura. Rimasi a guardarla un pezzo. Mi fece davvero spavento. </p>
    <p class="P2"> </p>
    <p class="P2">* * * </p>
    <p class="P2"> </p>
    <h1 class="P1"><a id="a__XII_"><span></span></a>XII.</h1>
    <p class="P2"> </p>
    <p class="P2">Nuto non si era sbagliato. Quei due morti di Gaminella
      furono un guaio. Cominciarono il dottore, il cassiere, i tre o
      quattro giovanotti sportivi che pigliavano il vermut al bar, a
      parlare scandalizzati, a chiedersi quanti poveri italiani che
      avevano fatto il loro dovere fossero stati assassinati
      barbaramente dai rossi. Perché, dicevano a bassa voce in piazza,
      sono i rossi che sparano nella nuca senza processo. Poi passò la
      maestra – una donnetta con gli occhiali, ch’era sorella del
      segretario e padrona di vigne – e si mise a gridare ch’era
      disposta a andarci lei nelle rive a cercare altri morti, tutti i
      morti, a dissotterrare con la zappa tanti poveri ragazzi, se
      questo fosse bastato per far chiudere in galera, magari per far
      impiccare, qualche carogna comunista, quel Valerio, quel Pajetta,
      quel segretario di Canelli. Ci fu uno che disse: — È difficile
      accusare i comunisti. Qui le bande erano autonome. — Cosa importa,
      – disse un altro, – non ti ricordi quello zoppo dalla sciarpa, che
      requisiva le coperte? — E quando è bruciato il deposito... — Che
      autonomi, c’era di tutto... — Ti ricordi il tedesco...</p>
    <p class="P2">— Che fossero autonomi, – strillò il figlio della
      madama della Villa, – non vuol dire. Tutti i partigiani erano
      degli assassini.</p>
    <p class="P2">— Per me, – disse il dottore guardandoci adagio, – la
      colpa non è stata di questo o di quell’individuo. Era tutta una
      situazione di guerriglia, d’illegalità, di sangue. Probabilmente
      questi due hanno fatto davvero la spia... Ma, – riprese, scandendo
      la voce sulla discussione che ricominciava, – chi ha formato le
      prime bande? chi ha voluta la guerra civile? chi provocava i
      tedeschi e quegli altri? I comunisti. Sempre loro. Sono loro i
      responsabili. Sono loro gli assassini. È un onore che noi Italiani
      gli lasciamo volentieri...</p>
    <p class="P2">La conclusione piacque a tutti. Allora dissi che non
      ero d’accordo. Mi chiesero come. In quell’anno, dissi, ero ancora
      in America. (Silenzio). E in America facevo l’internato.
      (Silenzio). In America che è in America, dissi, i giornali hanno
      stampato un proclama del re e di Badoglio che ordinava agli
      Italiani di darsi alla macchia, di fare la guerriglia, di
      aggredire i tedeschi e i fascisti alle spalle. (Sorrisetti). Piú
      nessuno se lo ricordava. Ricominciarono a discutere.</p>
    <p class="P2">Me ne andai che la maestra gridava: — Sono tutti
      bastardi – e diceva: – È i nostri soldi che vogliono. La terra e i
      soldi come in Russia. E chi protesta farlo fuori.</p>
    <p class="P2">Nuto venne anche lui in paese a sentire, e adombrava
      come un cavallo. — Possibile, – gli chiesi, – che non uno di
      questi ragazzi ci sia stato e possa dirlo? A Genova i partigiani
      hanno perfino un giornale...</p>
    <p class="P2">— Di questi nessuno, – disse Nuto. – È tutta gente che
      si è messa il fazzoletto tricolore l’indomani. Qualcuno stava a
      Nizza, impiegato... Chi ha rischiato la pelle davvero, non ha
      voglia di parlarne.</p>
    <p class="P2">I due morti non si poteva riconoscerli. Li avevano
      portati su una carretta nel vecchio ospedale, e diversi andarono a
      vederli e uscivano storcendo la bocca. — Mah, – dicevano le donne,
      sugli usci del vicolo, – tocca a tutti una volta. Però cosí è
      brutto —. Dalla bassa statura dei corpi e da una medaglietta di S.
      Gennaro che uno dei due aveva al collo, il pretore concluse
      ch’erano meridionali. Dichiarò «sconosciuti» e chiuse l’inchiesta.</p>
    <p class="P2">Chi non chiuse ma si mise d’attorno fu il parroco.
      Convocò subito il sindaco, il maresciallo, un comitato di
      capifamiglia e le priore. Mi tenne al corrente il Cavaliere,
      perché lui ce l’aveva col parroco che gli aveva tolta senza
      neanche dirglielo la placca d’ottone dal banco. — Il banco dove
      s’inginocchiava mia madre, – mi disse. – Mia madre che ha fatto
      piú bene lei alla chiesa di dieci tangheri come costui...</p>
    <p class="P2">Dei partigiani il Cavaliere non giudicò. — Ragazzi, –
      disse. – Ragazzi che si sono trovati a far la guerra... Quando
      penso che tanti...</p>
    <p class="P2">Insomma il parroco tirava l’acqua al suo mulino e non
      aveva ancora digerita l’inaugurazione della lapide ai partigiani
      impiccati davanti alle Ca’ Nere, ch’era stata fatta senza di lui
      due anni fa da un deputato socialista venuto apposta da Asti.
      Nella riunione in canonica il parroco aveva sfogato il veleno.
      S’eran sfogati tutti quanti e s’erano messi d’accordo. Siccome non
      si poteva denunciare nessun ex partigiano, tanto tempo era
      passato, e non c’erano piú sovversivi in paese, decisero di dare
      almeno battaglia politica che la sentissero da Alba, di fare una
      bella funzione – sepoltura solenne alle due vittime, comizio e
      pubblico anatema contro i rossi. Riparare e pregare. Tutti
      mobilitati.</p>
    <p class="P2">— Non sarò io a rallegrarmi di quei tempi, – disse il
      Cavaliere. – La guerra, dicono i francesi, è un sale métier. Ma
      questo prete sfrutta i morti, sfrutterebbe sua madre se
      l’avesse...</p>
    <p class="P2">Passai da Nuto per raccontargli anche questa. Lui si
      grattò dietro l’orecchio, guardò a terra e masticava amaro. — Lo
      sapevo, – disse poi, – ha già tentato un colpo cosí con gli
      zingari...</p>
    <p class="P2">— Che zingari?</p>
    <p class="P2">Mi raccontò che nei giorni del ’45 una banda di
      ragazzi avevano catturato due zingari che da mesi andavano e
      venivano, facevano doppio gioco, segnalavano i distaccamenti
      partigiani. — Sai com’è, nelle bande c’era di tutto. Gente di
      tutt’Italia, e di fuori. Anche ignoranti. Non s’era mai vista
      tanta confusione. Basta, invece di portarli al comando, li
      prendono, li calano in un pozzo e gli fanno dire quante volte
      erano andati alla caserma dei militi. Poi uno dei due, che aveva
      una bella voce, gli dicono di cantare per salvarsi. Quello canta,
      seduto sul pozzo, legato, canta come un matto, ce la mette tutta.
      Mentre canta, un colpo di zappa per uno, li stendono... Li abbiamo
      dissotterrati due anni fa, e subito il prete ha fatto la predica
      in chiesa... Di prediche su quelli delle Ca’ Nere non ne ha mai
      fatte, ch’io sappia.</p>
    <p class="P2">— Al vostro posto, – gli dissi, – andrei a chiedergli
      una messa per i morti impiccati. Se rifiuta, lo smerdate davanti
      al paese.</p>
    <p class="P2">Nuto ghignò, senz’allegria. — È capace di accettare, –
      mi disse, – e di farci lo stesso il suo comizio.</p>
    <p class="P2">E cosí la domenica si fece il funerale. Le autorità, i
      carabinieri, le donne velate, le Figlie di Maria. Quel diavolo
      fece venire anche i Battuti, in casacca gialla, uno strazio. Fiori
      da tutte le parti. La maestra, padrona di vigne, aveva mandato in
      giro le bambine a saccheggiare i giardini. Il parroco, parato a
      festa, con gli occhiali lucidi, fece il discorso sui gradini della
      chiesa. Cose grosse. Disse che i tempi erano stati diabolici, che
      le anime correvano pericolo. Che troppo sangue era stato sparso e
      troppi giovani ascoltavano ancora la parola dell’odio. Che la
      patria, la famiglia, la religione erano tuttora minacciate. Il
      rosso, il bel colore dei martiri, era diventato l’insegna
      dell’Anticristo, e in suo nome s’erano commessi e si commettevano
      tanti delitti. Bisognava pentirci anche noi, purificarci, riparare
      – dar sepoltura cristiana a quei due giovani ignoti, barbaramente
      trucidati – fatti fuori, Dio sa, senza il conforto dei sacramenti
      – e riparare, pregare per loro, drizzare una barriera di cuori.
      Disse anche una parola in latino. Farla vedere ai senza patria, ai
      violenti, ai senza dio. Non credessero che l’avversario fosse
      sconfitto. In troppi comuni d’Italia ostentava ancora la sua rossa
      bandiera...</p>
    <p class="P2">A me quel discorso non dispiacque. Cosí sotto quel
      sole, sugli scalini della chiesa, da quanto tempo non sentivo piú
      la voce di un prete dir la sua. E pensare che da ragazzo quando la
      Virgilia ci portava a messa, credevo che la voce del prete fosse
      qualcosa come il tuono, come il cielo, come le stagioni – che
      servisse alle campagne, ai raccolti, alla salute dei vivi e dei
      morti. Adesso mi accorsi che i morti servivano a lui. Non bisogna
      invecchiare né conoscere il mondo.</p>
    <p class="P2">Chi non apprezzò il discorso fu Nuto. Sulla piazza
      qualcuno dei suoi gli strizzava l’occhio, gli borbottava al volo
      una paroletta. E Nuto scalpitava, soffriva. Trattandosi di morti,
      sia pure neri, sia pure ben morti, non poteva far altro. Coi morti
      i preti hanno sempre ragione. Io lo sapevo, e lo sapeva anche lui.</p>
    <p class="P2"> </p>
    <p class="P2">* * * </p>
    <p class="P2"> </p>
  </body>
</html>
